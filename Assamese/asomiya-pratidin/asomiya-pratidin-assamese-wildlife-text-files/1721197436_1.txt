ডিজিটেল ডেস্কঃ অলপতে বিশ্বৰ বিভিন্ন দেশৰ জলবায়ু-বিজ্ঞানীসকলে একত্রিতভাৱে "জলবায়ু সংকট" ঘোষণা কৰাৰ পিছত অনাগত দিনবোৰত আমাৰ পৃথিৱীখনে সন্মুখীন হ'ব পৰা ভয়াৱহ সংকটসমূহ সম্পর্কে সমাজৰ বিভিন্ন স্তৰৰ মানুহৰ মাজত সজাগতা সৃষ্টি কৰাৰ লক্ষ্যৰে উত্তৰ-পূব ভাৰতৰ অগ্ৰণী জলবায়ু আৰু পৰিৱেশ সংস্থা "চেন্টাৰ ফৰ এনভাইৰণমেণ্ট এণ্ড ক্লাইমেট একচন ফাউন্ডেছন (CECAF)"-ৰ উদ্যোগত ডিফুৰ বায়ডাইভাৰ্চিটী পাৰ্কত "ক্লাইমেট ডায়ালগ ছিৰিজ" শীর্ষক এলানি অনলাইন আৰু অফলাইন কার্যসূচী হাতত লোৱা হৈছে। সেই প্রচেষ্টাৰে অন্যতম কাৰ্যসূচী হিচাপে ৩ মার্চত "বিশ্ব বন্যপ্ৰাণী দিৱস" উপলক্ষে "পৰিস্থিতিতন্ত্ৰৰ পুনৰুদ্ধাৰঃ ধাৰণা, দৃষ্টিভংগী আৰু প্ৰয়োজনীয়তা" শীর্ষক এখনি মনোগ্রাহী আৰু সময়োপযোগী ৰাজহুৱা বক্তৃতা-অনুষ্ঠান অনুষ্ঠিত হৈ যায়। অসম প্ৰশাসনিক সেৱাৰ বিষয়া, সহকাৰী আয়ুক্ত কে জেমেৰ সঞ্চালনাত অনুষ্ঠিত ৰাজহুৱা বক্তৃতা-অনুষ্ঠানটোত মুখ্য বক্তা হিচাপে ভাগ লৈ কাৰ্বি আংলং জিলাৰ "জিলা পৰিৱেশ সমন্বয়ক", পৰিৱেশ-বিশেষজ্ঞ আৰু লেখক তদ্রূপ মজুমদাৰে মূল বিষয়টো সন্দৰ্ভত বিস্তৃতভাৱে ব্যাখ্যা কৰে। ইয়াৰ উপৰিও তেওঁ পৰিস্থিতিতন্ত্ৰৰ পুনৰুদ্ধাৰ কৰাৰ বাবে ল'বলগীয়া ব্যৱস্থাসমূহ সম্পর্কেও এক বিশদ আলোচনা আগবঢ়ায়। মূল বক্তৃতাৰ পিছত অনুষ্ঠিত এক বিষয়ভিত্তিক মুকলি আলোচনাত ভাগ লয় উত্তৰ-পূব ভাৰতৰ বন্যপ্রাণী সুৰক্ষাৰ ক্ষেত্ৰত অগ্রণী ভূমিকা লৈ অহা "আৰণ্যক"ৰ বিজ্ঞানী ড° ফিৰোজ আহমেদ, নাগালেণ্ড চৰকাৰৰ পৰ্যটন বিষয়া কিকৰুলহন্যু পাপিনো, বিশিষ্ট শিল্পী প্রসেনজিৎ ফাংচ', বিশিষ্ট লেখক-গায়ক দেউৰী ৰংপী, পদার্থবিজ্ঞানৰ শিক্ষক-গৱেষক ড° প্রকাশ বৰ্মন আৰু বনবিষয়া ৰেণুকা টেৰাংপীয়ে। এই শিতানত ভাগ লৈ কেইবাগৰাকী শ্ৰোতাই বহুকেইটা গুৰুত্বপূৰ্ণ প্রশ্ন উত্থাপন কৰে। কবি-লেখক আৰু পৰিৱেশ-কৰ্মী মণিকা ট্ৰেৰণপীয়ে আঁত ধৰা আৰু "চেন্টাৰ ফৰ এনভাইৰণমেণ্ট এণ্ড ক্লাইমেট একচন ফাউন্ডেছন"-ৰ সঞ্চালক ড° কমল কুমাৰ তাঁতীয়ে পৰিচালনা কৰা অনুষ্ঠানটোত সমাজৰ বিভিন্ন অংশৰ লোকে সক্রিয়ভাৱে অংশগ্ৰহণ কৰে। বক্তৃতা অনুষ্ঠানটো সাফল্যমণ্ডিত কৰাৰ ক্ষেত্ৰত সহায়-সহযোগিতা আগবঢ়োৱা সংশ্লিষ্ট সকলো পক্ষলৈ ধন্যবাদ জ্ঞাপন কৰি সংস্থাটোৰ পৰিচালন সঞ্চালক ড°এডমণ্ড এন্দ্ৰোৱে "ক্লাইমেট ডায়ালগ ছিৰিজৰ অন্তৰ্গত পৰৱৰ্তী অনুষ্ঠানসমূহতো আগ্রহী লোকসকলৰ সক্রিয় অংশগ্রহণ কামনা কৰিছে।