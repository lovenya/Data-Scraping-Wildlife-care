ডিজিটেল সংবাদ, গুৱাহাটীঃ দ্ৰুত হাৰত পৰিৱৰ্তন আহিছে প্ৰকৃতিলৈ। ক্ৰমাৎ হ্ৰাস পাবলৈ ধৰিছে ইটোৰ পিছত সিটো প্ৰজাতিৰ বন্যপ্ৰাণী। এইক্ষেত্ৰত কৰণীয় আছে সংবাদ মাধ্যমৰো। এই বিষয়ে আলোচনা কৰি বন্যপ্ৰাণীৰ ৰক্ষাৰ ক্ষেত্ৰত সংবাদ সংগ্ৰহৰ লগতে সাংবাদিকে ল'ব পৰা ব্যৱস্থা সম্পৰ্কে দেওবাৰে অসম সাহিত্য সভাৰ গুৱাহাটীৰ কাৰ্যালয়ৰ ৰাধা গোবিন্দ বৰুৱা হলত এখন কৰ্মশালাৰ আয়োজন কৰা হয়। কৰ্মশালাখনত কেবাগৰাকী সমল ব্যক্তিয়ে অংশ লৈ বন্যপ্ৰাণী ৰক্ষা-সংৰক্ষণ, প্ৰচলন বৃদ্ধি কৰিবলৈ সংবাদ মাধ্যমে কেনে পদক্ষেপ গ্ৰহণ কৰিব পাৰে সেই সম্পৰ্কে তথ্যগত দিশ, নিজ-নিজ অভিজ্ঞতাৰে বিশ্লেষণ আগবঢ়ায়। 'Man-Animal Conflict to Coexistence' বিষয়ত 'Media for Wildlife, Assam'-য়ে আয়োজন কৰা কৰ্মশালাখনত ভাগ লৈ ডঃ পৰিমল ভট্টাচাৰ্যই কয়, জলাহভূমিৰ ওপৰত গুৰু্ত্ব দিয়াৰ প্ৰয়োজন আছে। ঠিক তেনেদৰে গড় ৰক্ষাটো গুৰুত্ব দিব লাগিব। বহু জীৱ-জন্তুৰ বাবে ঘাঁহ ভাতৰ দৰে। ঘাঁহসমূহ ৰক্ষা কৰিব পাৰিলেহে কীত-পতংগসমূহো ৰক্ষা কৰিব পৰা যাব। বৰ্তমান উপলব্ধ বন্যপ্ৰাণীসমূহৰ সংখ্যাগত দিশৰ বিষয়ে আলোচনা কৰে আৰণ্যকৰ প্ৰতিষ্ঠাপক ডঃ বিভৱ তালুকদাৰে। তেখেতে কয়, অসমত দিনক দিনে বনাঞ্চলৰ সংখ্যা হ্ৰাস হৈ আহিছে। ই বৰ্তমান সময়ৰ অতি পৰিতাপৰ কথা। বন্য জীৱ-জন্তুৰ ব্যৱসায় বৰ্তমান দেশৰ অপৰাধসমূহৰ ৪ নম্বৰত আছে বুলি উল্লেখ কৰি তেখেতে জীৱ-জন্তুৰ চাল বিভিন্ন কাৰ্যত ব্যৱহাৰ কৰিবলৈও বন্যপ্ৰাণী হত্যা কৰা হয় বুলি কয়। তালুকদাৰে লগতে কয়, গড় হত্যা বৰ্তমান সময়ত হ্ৰাস পাইছে। ই এটা ইতিবাচক খবৰ। এনে খবৰসমূহ সকলো লোকৰে সমিল-মিল প্ৰচেষ্টাতহে আহে। ইয়াৰ বাবে বন বিভাগৰ লগতে সাধাৰণ ৰাইজ আৰু আৰক্ষী প্ৰশাসনেও অহোপুৰুষাৰ্থ কৰিবলগীয়া হয়। বিভূতি প্ৰসাদ লহকৰে খোৱা খাদ্য, বাসস্থানৰ অভাৱৰ পৰিপ্ৰেক্ষিতত বন্যপ্ৰাণী আৰু মানুহৰ সংঘাত বৃদ্ধি হোৱা বুলি মন্তব্য কৰে। তেখেতে লগতে কয়, বনাঞ্চলৰ সংখ্যা কমি যোৱাৰ ফলত বন্যপ্রাণীসমূহে জনাঞ্চললৈ ঢাপলি মেলিছে। তেখেতে লগতে জলাহভূমিসমূহৰো সংখ্যা দিনক দিনে হ্ৰাস পোৱাৰ প্ৰসংগত অসন্তুষ্টি প্ৰকাশ কৰে। লহকৰে লগতে প্ৰতিজন লোকে বৰ্তমান সময়ত পানীৰ ওপৰত গুৰুত্ব দিব লাগে বুলি মন্তব্য প্ৰকাশ কৰে। জ্যেষ্ঠ সাংবাদিক মৃণাল তালুকদাৰেও কৰ্মশালাখনত বহু গুৰুত্বপূৰ্ণ প্ৰসংগ উত্থাপন কৰে। তেখেতে বহুকেইটা অতি জটিল বিষয় উদাহৰণ সহকাৰে সহজভাৱে বুজাই দিয়ে। জ্যেষ্ঠ সাংবাদিকগৰাকীয়ে এগৰাকী সাংবাদিকে বণ্যপ্ৰাণী ৰক্ষাৰ অৰ্থে কেনেদৰে ব্যৱস্থা গ্ৰহণ কৰিব পাৰে সেই সম্পৰ্কে কয়। তালুকদাৰে ৰাজ্যৰ বিভিন্ন স্থানত থকা বণাঞ্চলসমূহৰ ভৌগোলিক আলোচনাও আগবঢ়ায়। ডঃ ৰথিন বৰ্মনে কয়, জলাহভূমিসমূহে হৈছে পৰিৱেশ তন্ত্ৰৰ প্ৰধান উপাদান। জলাহভূমিসমূহক তেখেতে প্ৰকৃতিৰ বৃক্ক বুলিও উল্লেখ কৰে। হাতী মানুহৰ সংঘাতৰ প্ৰসংগতো আলোচনা আগবঢ়াই ডঃ বৰ্মনে। কৰ্মশালাখনত উপস্থিত থাকি জ্যেষ্ঠ সাংবাদিক সমুদ্র গুপ্ত কাশ্যপে বন্যপ্রাণীৰ ক্ষেত্রত সংবাদ পৰিবেশনত সাংবাদিকৰ ভূমিকা আৰু সাংবাদিকে সংবাদ পৰিবেশনত ল'ব লগা সাৱধানতাৰ সম্পর্কে কয়। জ্যেষ্ঠ সাংবাদিক প্ৰণয় বৰদলৈও কোনো কোনো সাংবাদিকে সংবাদ পৰিৱেশনৰ সময়ত বন্যপ্ৰাণীৰ প্ৰসংগত ব্যৱহাৰ কৰা শব্দক লৈ অসন্তুষ্টি প্ৰকাশ কৰে। তেখেতে কয়, আমি কোনটো জন্তুক কি বুলি সম্বোধন কৰিম সেয়া অতি প্ৰয়োজন, অন্যথা ৰাইজ বিভ্ৰান্ত হ'ব পাৰে। উল্লেখ্য যে, প্ৰায় কুৰিগৰাকীৰো অধিক সংবাদমাধ্যমৰ সৈতে জড়িত লোক তথা সাংবাদিকে দেওবাৰৰ কৰ্মশালাখনত অংশ লয়। উপস্থিত আটাইয়ে সমল ব্যক্তিসকলৰ সন্মুখত নিজ নিজ প্ৰশ্ন উত্থাপন কৰি তাৰ সমাধান লাভ কৰে। কৌশিক বৰুৱা, শুভময় ভট্টাচার্য্যৰ লগতে আন কেবাগৰাকী বিশিষ্ট ব্যক্তি উপস্থিত থকা এই কৰ্মশালাৰ দ্বাৰা বিশেষকৈ নৱ প্ৰজন্মৰ সাংবাদিকসকলৰ বন্যপ্ৰাণী অথবা বনাঞ্চল সম্পৰ্কে সংবাদ পৰিৱেশনত দেখা দিয়া অসুবিধা কিছু পৰিমাণে হ'লেও নোহোৱা হ'ব বুলি আশা প্ৰকাশ কৰা হৈছে।