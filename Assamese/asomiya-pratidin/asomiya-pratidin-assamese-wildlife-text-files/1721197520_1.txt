ডিজিটেল সংবাদ, কাজিৰঙাঃ  কাজিৰঙাৰ ৩৭ নং ৰাষ্ট্ৰীয় পথত আইন উলংঘা কৰি দ্ৰুত গতিত চলোৱা অচিনাক্ত বাহনৰ খুন্দাত নিহত হৈ আহিছে ইটোৰ পাছত সিতো বন্যপ্ৰাণী ৷ শুকুৰবাৰে সন্ধিয়া কাজিৰঙাৰ পানবাৰী সংৰক্ষিত বনাঞ্চলৰ সমিপৰ মেঠনিত পুনৰ এটা নাহৰফুটুকীৰ মৃত্যু হয় দ্ৰুত বেগী অচিনাক্ত বাহনৰ খুন্দাত ৷ দুৰ্ঘটনা সংঘটিত কৰা বাহনখনৰ সন্ধানত আৰক্ষী আৰু বনবিভাগে অভিযান চলালে যদিও উৱাদিহ নাপালে বাহনখনৰ ৷ আনহাতে নিহত মতা নাহৰফুটুকীটো বিভাগীয় নিয়ম অনুসৰি মৰোণোত্তৰ পৰীক্ষাৰ পাছত দাহ কৰে ৰাষ্ট্ৰীয় উদ্যান কৰ্তৃপক্ষই ৷ এইক্ষেত্ৰত উত্থাপন হোৱা অভিযোগ অনুসৰি কাজিৰঙাৰ ৩৭ নং ৰাষ্ট্ৰীয় পথত ঘন্টাত ৪০ কিলোমিটাৰতকৈ অধিক গতিত বাহন চলোৱা নিষেধ যদিও অধিকাংশ যানবাহনেই নামানে আইন ৷ তদুপৰি বন্যপ্ৰাণীৰ সুৰক্ষাৰ বাবে ৩৭ নং ৰাষ্ট্ৰীয় পথত স্থাপন কৰা কেমেৰা সমূহো পৰিণত হ’ল বগা হাতীলৈ ৷