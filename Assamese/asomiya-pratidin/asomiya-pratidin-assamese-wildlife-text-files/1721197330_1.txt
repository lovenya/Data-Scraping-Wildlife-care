ডিজিটেল সংবাদ, কাজিৰঙাঃ কাজিৰঙাত দুদিনীয়াকৈ গঁড়ৰ খৰ্গৰ পুনৰ নিৰীক্ষণ আৰম্ভ। সোমবাৰৰ পৰা কাজিৰঙা ৰাষ্ট্ৰীয় উদ্যানৰ পূব অসম বন্যপ্ৰাণী সংমণ্ডলৰ অধীনত থকা ৪৮০ টা গঁড়ৰ খৰ্গৰ পুনৰ নিৰীক্ষণ চলাইছে বন বিভাগ আৰু এক্সপাৰ্ট কমিটিয়ে। বিভিন্ন কাৰণত উদ্ধাৰ হোৱা গঁড়ৰ খৰ্গ সমূহ পুনৰ নিৰীক্ষণত গঁড়ৰ খৰ্গৰ DNA পৰীক্ষা কৰা হ'ব বুলি জনায় কাজিৰঙা ৰাষ্ট্ৰীয় উদ্যানৰ সঞ্চালক পি শিৱ কুমাৰে। সমগ্র অসমত থকা ২৫০০ গঁড়ৰ খৰ্গৰ সাতটা ভাগত বিভক্ত কৰি পুনৰ নিৰীক্ষণ চলাই আহিছে। ইতিমধ্যে ৬ টা ভাগৰ পুনৰ নিৰীক্ষণৰ কাম সম্পূৰ্ণ হৈছে। আনহাতে, বোকাখাত ভাগৰ পূব অসম বন্যপ্ৰাণী সংমণ্ডল অধীনত থকা ৪৮০ টা গঁড়ৰ খড়্গ পুনৰ নিৰীক্ষণ আগন্তুক দুদিনত সম্পূৰ্ণ কৰি গোলাঘাট কোষাগাৰত থকা ১১৯০ টা গঁড়ৰ খৰ্গ পুনৰ নিৰীক্ষণ কৰা হ'ব বুলি জনায় সঞ্চালক গৰাকীয়ে। আনহাতে, ৰাজ্যৰ Chief Wildlife Warden তথা নিৰীক্ষণ কমিটিৰ সভাপতি এম কে যাদৱে জনোৱা অনুসৰি, ২০১৬ চনৰ পাছত উদ্ধাৰ হোৱা গঁড়ৰ খড়্গ সমূহ পুণৰ নিৰীক্ষণ চলোৱা হৈছে। অসমত বিভিন্ন স্থানত থকা ২৫০০ গঁড়ৰ খড়্গৰ একাংশ গঁড়ৰ খড়্গ সংৰক্ষণ কৰাৰ ব্যৱস্থা কৰাৰ লগতে আন আন একাংশ গঁড়ৰ খড়্গ অহা ২২ ছেপ্টেম্বৰত বিশ্ব গঁড় দিৱসৰ দিনা ৰাজ্যৰ মুখ্যমন্ত্ৰী হিমন্ত বিশ্ব শৰ্মাৰ উপস্থিতিত দাহ কৰা হ'ব।