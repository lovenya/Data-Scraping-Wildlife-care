ডিজিটেল সংবাদ, গোলাঘাট : কোভিড মহামাৰীৰ দ্বিতীয় ঢৌৱে কোবাই থকাৰ সময়তে ইয়াৰ সম্পূৰ্ণ সুযোগ গ্ৰহণ কৰি একাংশ দুষ্কৃতিকাৰীয়ে গোলাঘাট জিলাৰ ৩৯ নং ৰাষ্ট্ৰীয় ঘাইপথৰ দাঁতিতে লাগি থকা নামবৰ দৈগ্ৰোং বন্যপ্ৰাণী অভয়াৰণ্যৰত দুষ্প্ৰাপ্য অৰ্কিডৰ চোৰাং বেহাত নামি পৰিছে । উল্লেখ্য যে উত্তৰ পূৰ্বাঞ্চলৰ অৰ্কিড সমূহৰ আন্ত:ৰাষ্ট্ৰীয় বজাৰত যথেষ্ট মূল্য থকা বুলি অৰ্কিড বিশেষজ্ঞ সকলে জানিবলৈ দিছে । সেয়েহে একাংশ দুষ্কৃতিকাৰীয়ে টকাৰ লালসাত দুষ্প্ৰাপ্য অৰ্কিডৰ চোৰাং বেহাত নামি পৰিছে । গোলাঘাট জিলা ছাত্ৰ মুক্তি সংগ্ৰাম সমিতিৰ সভাপতি আকাশ দাৱে কালি ৩৯ ‍নং ৰাষ্ট্ৰীয় ঘাইপথেৰে গৈ থকা অৱস্থাত দুস্কৃতিকাৰীৰ দ্বাৰা অৰ্কিড আহৰণ প্ৰত্যক্ষ কৰে । আকাশৰ দাৱে অৰ্কিড আহৰণত ব্যস্ত লোক কেইজনক সোধা পোছা কৰাত তেওঁ লোকে কোনো যাৱতীয় তথ্য পাতি দেখুৱাব নোৱাৰিলে । বিষয়টো দাৱে গোলাঘাটৰ প্ৰকৃতিপ্ৰেমী অপূৰ্ব বল্লভ গোস্বামীক অৱগত কৰে । আজি প্ৰকৃতিপ্ৰেমী গৰাকীয়ে অসমৰ দুষ্প্ৰাপ্য অৰ্কিড সমূহৰ সংৰক্ষৰ ক্ষেত্ৰত প্ৰয়োজনীয় ব্যৱস্থা গ্ৰহণৰ দাবী জনায় গোলাঘাট জিলাৰ উপায়ুক্তৰ জৰিয়তে অসমৰ মুখ্যমন্ত্ৰীলৈ এখনি স্মাৰক পত্ৰ প্ৰেৰণ কৰে । ইফালে বিশিষ্ট অৰ্কিড বিশিষ্ট অৰ্কিড বিশেষজ্ঞ ক্ষণজিৎ গগৈয়ে জানিবলৈ দিয়ে যে নামবৰ দৈগ্ৰোং বন্যপ্ৰাণী অভয়াৰণ্যত যথেষ্ট মূল্যবান অৰ্কিড আছে । যিবোৰ বিশ্বৰ অন্য প্ৰান্তত পোৱা নাযায় । অৰ্কিড বিশেষজ্ঞ গৰাকীয়ে অসম চৰকাৰক এই বিৰল প্ৰজাতিৰ অৰ্কিড সমূহৰ সংৰক্ষণত গুৰুত্ব প্ৰদান কৰিবলৈ অসম চৰকাৰক দাবী জনায় ।