ডিজিটেল সংবাদ,চামগুৰিঃ ব্ৰহ্মপুত্ৰৰ বান-গৰাখহনীয়াই বৰ্তমান নগাঁও আৰু শোণিতপুৰ জিলাত কালৰূপ ধাৰণ কৰিছে৷ব্ৰহ্মপুত্ৰৰ বান আৰু গৰাখহনীয়াই নগাঁও জিলাৰ ভগামুখ আৰু শোণিতপুৰ জিলাৰ বুঢ়াচাপৰিত বিস্তৰ ক্ষতিসাধন কৰিছে৷প্ৰতিবছৰে শোণিতপুৰ জিলাৰ অধীনৰ ব্ৰহ্মপুত্ৰৰ দক্ষিণ পাৰে থকা বুঢ়াচাপৰিত বানপানীৰ লগতে গৰাখহনীয়াই অঞ্চলটেৰ ক্ষতিসাধন কৰি অহা সত্বেও ৰাজ্যৰ বিয়াগোম জলসম্পদ বিভাগে বিষয়টোৰ প্ৰতি গুৰুত্ব নিদিয়াৰ অভিযোগ উঠিছে৷ এইবাৰো বান-গৰাখহনীয়াৰ কবলত পৰি ওচন হ'ল শোণিতপুৰৰ বুঢ়াচাপৰি প্ৰাথমিক বিদ্যালয়।ব্ৰহ্মপুত্ৰৰ বুকুত পৰ্য্যায়ক্ৰমে বিলিন হ'ল ধনীয়া গাঁওস্থিত বিদ্যালয় খনৰ দুটাকৈ গৃহ।বৰ্তমান শোণিতপুৰ জিলাৰ অন্তৰ্গত ব্ৰহ্মপুত্ৰৰ দক্ষিণ পাৰত অৱস্থিত বুঢ়াচাপৰি গাঁৱলৈ চৰম ভাবুকি নামি অহাৰ লগতে বুঢ়াচাপৰি বন্যপ্ৰাণী অভয়াৰণ্যলৈও তীব্ৰ ভাবুকি আহিছে৷ যাৰ বাবে এতিয়া তীব্ৰ ক্ষোভ প্ৰকাশ কৰিছে শোণিতপুৰৰ বুঢ়াচাপৰিৰ ভুক্তভোগী ৰাইজে ৷সমান্তৰালভাৱে নগাঁও জিলাৰ চামগুৰি ৰাজহ চক্ৰ বিষয়া কাৰ্যালয়ৰ অন্তৰ্গত লাওখোৱাৰ ভগামুখ অঞ্চলটো বছৰৰ তৃতীয়টো বানে সংহাৰী ৰূপ ধাৰণ কৰিছে ।যাৰ বাবে বানত ক্ষতিগ্ৰস্ত হৈছে বহুলোক,অন্যহাতে নগাঁও জিলাৰ লাওখোৱাৰ ভগামুখৰ মাজেৰে বুঢ়াচাপৰি বন্যপ্ৰাণী অভয়াৰণ্যলৈ অহা-যোৱা কৰা মূল পথটোও ব্ৰহ্মপুত্ৰৰ বাঢ়নী পানীয়ে চিঙি নিয়াত এতিয়া বৃহত্তৰ অঞ্চলটোৰ মাজত যোগাযোগ একপ্ৰকাৰ বিছিন্ন হৈ পৰিছে।