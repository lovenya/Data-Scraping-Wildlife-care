विस्तार 
                                


    Follow Us 
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
    
        
    
    
    
    
    
    
    
    
    
    


                                
                                
                
                                                                                 
                पीएचडी शोध के शुरुआती समय में मैं अपने फील्ड सहायक के साथ रामनगर शहर के किनारे स्थित कॉर्बेट राष्ट्रीय उद्यान के पास एक बड़े से कूड़े के ढेर पर मंडराते जानवरो पर अध्ययन कर रही थी, तभी हमने एक गाय को कूड़े के ढेर में से कुछ खाते हुए देखा। ध्यान से देखने पर पता चला कि सब्ज़ी के छिलकों को खाते समय एक इंजेक्शन की सुई गाय के मुंह में घुस गई है और वह दर्द से उसे छुड़ाने की कोशिश कर रही है।
                
                
                 
                    
                                     
                                                                                    
                                                Trending Videos
                        
                        
                         यह वीडियो/विज्ञापन हटाएं



                                                
                                                                                                
                
                                                                                                        
                                 
                                
                                
                                                                                
                                 
                

                
                
                                
                
                                                                                                        
                                 
                                
                                
                                                
                                 
                
                
                
                                
                
                                                                                                        
                                 
                                
                                
                                                
                                 
                

                
                
                                
                
                                                                                                        
                                 
                                
                                
                                                
                                 
                

                
                
                                
                
                                                                                                        
                                 
                                
                                
                                                
                                 
                
                
                
                                
                
                                                                                                        
                                 
                                
                                
                                                
                                 
                

                
                
                                
                
                                                                                                        
                                 
                                
                                
                                                
                                 
                इस दृश्य ने मुझे हिंदी की प्रसिद्ध लेखिका महादेवी वर्मा की कहानी याद दिला दी जिसमे एक ग्वाले ने अपने स्वार्थ के लिए उनकी प्यारी पालतू गाय गौरा को धोखे से चारे में सुई मिला के खिला दी थी जिससे उसकी मृत्यु हो जाती है।
                
                
                                
                
                                                                
                                                
                                                                                
                विज्ञापन
                
                    
                
            
             
                विज्ञापन
                
                    
                
            
                                                                    
                                 
                                
                                
                                                                                
                                 
                

                
                
                                
                
                                                                                                        
                                 
                                
                                
                                                
                                 
                
                
                
                                
                
                                                                                                        
                                 
                                
                                
                                                
                                 
                

                
                
                                
                
                                                                                                        
                                 
                                
                                
                                                
                                 
                

                
                
                                
                
                                                                                                        
                                 
                                
                                
                                                
                                 
                
                
                
                                
                
                                                                                                        
                                 
                                
                                
                                                
                                 
                

                
                
                                
                
                                                                                                        
                                 
                                
                                
                                                
                                 
                इंसानों द्वारा फेंके गए गीले कचरे के साथ मिला हुआ प्लास्टिक और न गलने वाले ठोस कचरे (सॉलिड वेस्ट) का प्रदूषण एक विश्वव्यापी समस्या है। यह प्रदूषण गैर-विकसित और विकासशील देशों में कचरे के गैर-प्रबंधन के कारण न सिर्फ शहरों के इर्द गिर्द बल्कि धीरे-धीरे प्राकृतिक वनीय क्षेत्रों की ओर फैलता जा रहा है।
                
                
                                
                
                                                                                                        
                                 
                                
                                
                                                                                
                                 
                

                
                
                                
                
                                                                                     
            
                                            
                                 
                                
                                
                                                
                                 
                प्लास्टिक प्रदूषण विश्व स्तर पर हर जगह व्याप्त है-
                
                
                                
                
                                                                                                        
                                 
                                
                                
                                                
                                 
                

                
                
                                
                
                                                                                                        
                                 
                                
                                
                                                
                                 
                कम अंतराल में यह एवरेस्ट की चोटी से लेकर मरियना ट्रेंच (समुद्र की सबसे गहरी खाई) तक तथा पृथ्वी के सबसे विषम इलाकों तक प्लास्टिक ने अपनी मौजूदगी दर्ज की है।
                
                
                                
                
                                                                                                        
                                 
                                
                                
                                                                                
                                 
                

                
                
                                
                
                                                                                                        
                                                                                
                                
                 
                                
                                
                                                
                                 
                
                
                
                                
                
                                                                                                        
                                 
                                
                                
                                                
                                 
                

                
                
                                
                
                                                                                                        
                                 
                                
                                
                                                
                                 
                
                
                
                                
                
                                                                                                        
                                 
                                
                                
                                                
                                 
                

                
                
                                
                
                                                                                                        
                                 
                                
                                
                                                
                                 
                प्लास्टिक जल और स्थल में पर्यावरण कारकों के प्रभाव से धीरे-धीरे टूटता है जो मुख्यतः तीन आकार में देखा जाता है - मैक्रोप्लास्टिक (> 5 मिलीमीटर), माइक्रोप्लास्टिक (1-5 मिलीमीटर) और नैनोप्लास्टिक (< 1 माइक्रोमीटर )। 
                
                
                                
                
                                                                                                        
                                 
                                
                                
                                                                                
                                 
                

                
                
                                
                
                                                                                                        
                                 
                                
                                
                                                
                                 
                
                
                
                                
                
                                                                                                        
                                 
                                
                                
                                                
                                 
                

                
                
                                
                
                                                                                                        
                                 
                                
                                
                                                
                                 
                

                
                
                                
                
                                                                                                        
                                 
                                
                                
                                                
                                 
                
                
                
                                
                
                                                                                                        
                                 
                                
                                
                                                
                                 
                

                
                
                                
                
                                                                                                        
                                 
                                
                                
                                                
                                 
                दक्षिण ध्रुव (अंटार्टिका) में हुई एक बर्फ़बारी में और वहां पाए जाने वाली पेंगुइन्स के गुआनो (मल) में भी माइक्रोप्लास्टिक कण पाए गए हैं। उसी तरह उत्तरी ध्रुव (आर्कटिक) में पाए जाने वाले आर्कटिक लोमड़ी (आर्कटिक फॉक्स) के मल से लेकर गहरे समुद्र के कोरल्स (शैवाल) तक इसका प्रसार है।
                
                
                                
                
                                                                                                        
                                 
                                
                                
                                                                                
                                 
                

                
                
                                
                
                                                                                                        
                                 
                                
                                
                                                
                                 
                
                
                
                                
                
                                                                                                        
                                 
                                
                                
                                                
                                 
                

                
                
                                
                
                                                                                                        
                                 
                                
                                
                                                
                                 
                

                
                
                                
                
                                                                                                        
                                 
                                
                                
                                                
                                 
                
                
                
                                
                
                                                                                                        
                                 
                                
                                
                                                
                                 
                

                
                
                                
                
                                                                                                        
                                 
                                
                                
                                                
                                 
                यह समस्या इतनी संजीदा है कि हाल ही में मनुष्य के खून, फेफड़ों और गर्भवती महिला में शिशु की नाल में भी माइक्रोप्लास्टिकस पाए गए हैं। समृद्र और स्थल के तलछट (सेडीमेंट) नमूनों में प्लास्टिक की सर्वव्यापी उपस्थिति ने शोधकर्ताओं को इसे एंथ्रोपोसीन (मानव-प्रेरित पर्यावरणीय परिवर्तन का दौर) का संकेतक मानने पर मजबूर कर दिया है।
                
                
                                
                
                                                                                                        
                                 
                                
                                
                                                                                
                                                
                
                                                                                                                                                                                                                                                                                                                        
                        
                                      
 
                                                                    
                                    
                                                                                                                    
                                            
                                            
                                            
                                            
                                                                                        
                                            दक्षिण ध्रुव (अंटार्टिका) में हुई एक बर्फ़बारी में और वहां पाए जाने वाली पेंगुइन्स के गुआनो (मल) में भी माइक्रोप्लास्टिक कण पाए गए हैं।
                                                                                                - फोटो : डॉ. गीतांजलि कतलम 
                                                                                                
                                            
                                                                                
                                        
                                    
                                                                        
                                                                
                                                                                                            प्लास्टिक प्रदूषण के स्थलीय जंगली जानवरों पर होने वाले संभावित दुष्प्रभावों पर मैंने वर्ष 2015 में शोध कार्य शुरू किया। यह दक्षिण एशिया में इस विषय पर किया गया पहला व्यवस्थित वैज्ञानिक शोध है।



मैंने इस प्लास्टिक प्रोजेक्ट की शुरुआत देहरादून स्थित गैर-सरकारी संस्था “नेचर साइंस इनिशिएटिव” के साथ कुमाऊं में नैनीताल में बेस एक छोटे से गांव से की जो नैनादेवी कन्सरवेशन रिजर्व के अंतर्गत आता है, वहां मैंने कूड़े के ढेर पर कैमरा ट्रैप लगाकर और जानवरों के व्यवहार का अवलोकन करके पहली बार जाना की कई जंगली जानवर जैसे पाम सिवेट, स्याही, कस्तूरा (ब्लू व्हिसलिंग थ्रश) और अंतर्राष्ट्रीय प्रकृति संरक्षण संघ (आईयूसीऍन) की लाल सूची में आने वाले प्रजाती जैसे चितराला (येलो-थ्रोटेड मार्टेन) और सांबर, मनुष्यों द्वारा आमतौर पर प्लास्टिक की थैली (जिसे हमने प्लास्टिक बम का नाम भी दिया है) में फेंके गए गीले कचरे के साथ मिले प्लास्टिक के टुकड़ों को भी अनजाने में खा जाते हैं। 



इन जानवरों के कूड़े पर खाने के व्यवहार के प्रकार का अध्ययन करके तीन श्रेणियों में पहचाना गया है जो विशेषत: तीन प्रकार से प्लास्टिक निगलते हैं - पहला हैंडलर - जो कि प्लास्टिक को खाने योग्य कचरे से अलग कर सकते हैं, जैसे बन्दर, दूसरा पैकेर - खासकर पक्षी जो चुन-चुन करके प्लास्टिक को गीले कचरे से अलग करते हैं और तीसरा गल्पर - जो प्लास्टिक को गीले कचरे से अलग नहीं कर पाते और कचरे के साथ प्लास्टिक निगल जाते हैं जैसे सांभर हिरन।



नैनीताल में किए गए प्लास्टिक प्रोजेक्ट के गंभीर परिणामों ने मुझे अशांत कर गहरी सोच में डाल दिया, जिससे प्रेरित होकर मैंने प्लास्टिक प्रदूषण के ऊपर शोध करने के लिए 2016 में जवाहरलाल नेहरू यूनिवर्सिटी के पीएचडी प्रोग्राम में प्रवेश लिया।



कॉर्बेट जो भारत के विशेष राष्टीय उद्यानों में से एक है, वहां इस महत्वपूर्ण विषय पर कार्य करने के लिए रिसर्च परमिट न मिल पाने के कारन मेरी पीएचडी का काम लगभग रुक सा गया था और यह पल बहुत कष्टदायी रहा। लेकिन अनेक आवेदनों के पश्चात् मुझे हरिद्वार और लैंसडाउन वन डिवीज़न में अपने प्लास्टिक प्रोजेक्ट को पूरा करने का अवसर मिला। मुझे इस प्रोजेक्ट के लिए रफ्फोर्ड स्माल ग्रांट्स की फंडिंग भी मिली। 
                                                                                                         
                                                                                                
                            
                                                                                                                                                                                                                                                                                                                                                                            
                        
                                      
 
                                                                    
                                    
                                                                                                                    
                                            
                                            
                                            
                                            
                                                                                        
                                            पिछले 50 वर्षों से प्लास्टिक के समुद्री पर्यावरण में प्रसार और समुद्री जीवों पर इसके दुष्प्रभाव पर अनगिनत अध्ययन हुए हैं।
                                                                                                - फोटो : डॉ. गीतांजलि कतलम 
                                                                                                
                                            
                                                                                
                                        
                                    
                                                                        
                                                                
                                                                                                            वर्ष 2016 से 2021 तक किए गए इस शोध कार्य से मैंने दो महत्वपूर्ण रिसर्च पेपर्स पब्लिश किए जो राष्टीय दैनिक द हिन्दू, और अंतरराष्ट्रीय दैनिक द न्यूयॉर्क टाइम्स, मोंगाबे और वर्ल्ड इकनॉमिक फोरम में  प्रकाशित हुए। इन पेपर्स में प्रमुखतः यह प्रकाशित किया की पक्षियों और बन्दरों के मुकाबले, सीधे मुंह से खाना खाने वाले जानवर जैसे सांभर और हाथी में कूड़े के ढेर से प्लास्टिक खाने की सम्भावना अधिक है।


मैंने एक और हैरान करने वाला तथ्य यह पाया कि जंगली हाथियों के गोबर में प्लास्टिक  और अन्य न गलने वाले अपशिष्ट जैसे धातु की वायर, कांच के बल्ब, कांच के टुकड़े, चिप्स के पैकेट्स इत्यादि शामिल हैं। हाथी जंगलों के किनारे के कूड़े के ढेरों पर प्लास्टिक और अन्य अपशिष्ट को अनजाने में खा लेते हैं और इनके साथ इनके गोबर के माध्यम से प्लास्टिक जंगलों के दूरदराज़ इलाकों में अनजाने ही फैलता चला जाता हैं।




पिछले 50 वर्षों से प्लास्टिक के समुद्री पर्यावरण में प्रसार और समुद्री जीवों पर इसके दुष्प्रभाव पर अनगिनत अध्ययन हुए हैं। आज तक 700 से ऊपर जीव जंतुओं के प्लास्टिक में फंसने और आंतों में प्लास्टिक और अन्य ठोस अपशिष्ट के प्रमाण मिले हैं। जैसे समुद्री कछुए जो कि प्लास्टिक की थैली को जेलिफ़िश समझकर खा लेते हैं। प्लास्टिक के रिंग या नायलॉन के जाल में फसने से भी कई समुद्री जीवों की दम घुटने से मृत्यु हो जाती है। पालतू जानवरों जैसे गाय, बकरी में भी प्लास्टिक अंतड़ियों में फंसने से भूख लगना बंद हो जाती है और वह कुपोषण का शिकार हो जाते हैं।

 


प्लास्टिक को गलने में हजारो साल लग जाते है, ऐसे में जंगली जानवरों के अंदरूनी अंगों में इसके रसायन के रिसने से उनके प्रजनन, पाचन पर दुष्प्रभाव पड़ सकता है और मृत्यु भी हो सकती है। प्लास्टिक प्रदूषण वन पारिस्थिकी के संतुलन को भी बिगाड़ सकता है। हालांकि समुद्री जनजीवों पर इस विषय में काफ़ी अध्ययन हुआ है पर स्थलीय जंगली जानवरों पर प्लास्टिक के प्रभाव के बारे में हमारी जानकारी अभी भी सीमित है।




प्लास्टिक के संकट से उबरने के लिए हमें उनसे होने वाले जंगली जानवर पर दुष्प्रभाव को विस्तार से समझना और उचित अपशिष्ट प्रबंधन हेतु कार्यवाही करनी होगी। जंगली हाथी, सांभर (संकटग्रस्त प्रजाति), गीदड़, बंदर, पक्षी पर्यावरण में फल-फूलों के बीजों का स्थानांतरण का काम करते है और जंगल का संतुलन बनाए रखते हैं। खासतौर से भारत में वनों और प्राकृतिक क्षेत्रों के आसपास गीले और सूखे कचरे के प्रबंधन की सख़्त आवश्यकता है। प्लास्टिक युक्त कचरे का उचित प्रबंधन प्रकृति की शुद्धता बनाए रखने और वन्यजीवों के संरक्षण में एक कारगर कदम हो सकता है।



पिछले कुछ दशकों में भारत में महिलाएं वन्यजीव संरक्षण के क्षेत्र में बहुत सक्रिय हुई हैं और वह इस क्षेत्र में गंभीर विषयों पर शोध करके अपना विशेष योगदान भी दे रही हैं, और उन्हें अपने शोध के लिए पहचाना और सराहा भी जा रहा है। खासकर महिलाएं जो पहले से ही गायों द्वारा प्लास्टिक खाने के विरोध में अग्रसर रह चुकी हैं, वह कूड़े से प्लास्टिक अलग करने और उसका उपयोग कम करने के दिशा में जागरूकता फैलाकर अपना महत्वपूर्ण योगदान दे सकती हैं।



लेखक: डॉ. गीतांजलि कतलम

डॉ. गीतांजलि कतलम जवाहरलाल नेहरू विश्वविद्यालय, नई दिल्ली से लाइफ साइंस में पीएचडी हैं। वे एक संरक्षक जीवविज्ञानी हैं जो भारत के वन्य जीवों पर प्लास्टिक प्रदूषण के प्रभावों का अध्ययन कर रही हैं।





डिस्क्लेमर (अस्वीकरण): यह लेखक के निजी विचार हैं। आलेख में शामिल सूचना और तथ्यों की सटीकता, संपूर्णता के लिए अमर उजाला उत्तरदायी नहीं है। अपने विचार हमें blog@auw.co.in पर भेज सकते हैं। लेख के साथ संक्षिप्त परिचय और फोटो भी संलग्न करें।