चीफ जस्टिस टीएस ठाकुर की अध्यक्षता वाली पीठ ने गैर सरकारी संगठन कंजरवेशन एक्शन ट्रस्ट की याचिका बुधवार को खारिज कर दी। सुप्रीम कोर्ट में याचिका दायर कर ट्रस्ट ने मध्य प्रदेश के सिवनी से नागपुर को जोड़ने वाले एनएच 7 को फोरलेन किए जाने का विरोध किया था। एनजीओ ने अपनी दलील में कहा था कि इस राष्ट्रीय राजमार्ग का करीब 37 किलोमीटर क्षेत्र पेंच टाइगर रिजर्व से होकर गुजरता है। सड़क के फोरलेन होने से बाघों को खतरा होगा। एनजीओ ने सड़क चौड़ी करने के लिए पेड़ों के काटे जाने का भी जिक्र किया था और बाघों के आनेजाने पर प्रभाव पड़ने की दलील दी थी। दलीलें ठुकराते हुए पीठ ने कहा, "बाघों को असली खतरा उनका शिकार करने वालों से है। सड़क कोई लक्ष्मण रेखा नहीं है कि बाघ उसे पार न कर सकें। पीठ ने कहा कि वे विकास कार्य को नहीं रोक सकते।" याची एनजीओ से शीर्ष अदालत ने कहा, "आप बाघों की बात करते हैं लेकिन विकास का क्या? इंसानों का क्या? आप तब कहां थे जब बाघों का अवैध तरीके से शिकार किया जाता था। आपने तब तो कोई जनहित याचिका दायर नहीं की। लेकिन विकास कार्य रोकने के लिए याचिका दायर कर दी।" हालांकि पीठ ने पर्यावरण के मामले जैसे पेड़ काटे जाने आदि पर हाई कोर्ट जाने की सलाह दी। एनजीओ ने हाई कोर्ट के आदेश को चुनौती दी थी। हाई कोर्ट ने एनएच 7 को फोरलेन किए जाने को हरी झंडी दे दी थी। यह भी कहा था कि इसके लिए अगर जरूरत पड़े तो पेड़ भी काटे जा सकते हैं। लेकिन जब महाराष्ट्र वन विभाग ने पेड़ों की कटाई शुरू को तो कुछ लोग एनजीटी पहुंच गए। एनजीटी ने पर्यावरण को नुकसान के लिहाज से रोक लगा दी थी। एनजीटी के आदेश को वन विभाग ने हाई कोर्ट में चुनौती दी थी। याचिका स्वीकार नहीं होने के बाद सुप्रीम कोर्ट का दरवाजा खटखटाया गया।