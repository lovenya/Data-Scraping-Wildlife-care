नंदनवन के वन्यजीव को जंगल सफारी में शिफ्ट करना है। वन विभाग द्वारा पिछले तीन साल से नंदनवन के वन्यजीवों की शिफ्टिंग का काम कर रहा है, लेकिन उसके बाद भी अभी तक वन्यजीवों को शिफ्ट नहीं किया जा सका। अगले वर्ष नंदनवन का लाइसेंस खत्म हो जाएगा। इससे वन विभाग की मुश्किलें बढ़ गई हैं। क्योंकि वर्तमान में जंगल सफारी में 10 बाड़े बनाए गए हैं। कैंपा का फंड बंद होने के बाद बाड़ों का निर्माण कार्य बंद कर दिया गया है। बाड़ों के निर्माण के लिए वन प्रबंधन द्वारा नई सरकार को पत्र लिखकर फंड की मांग किया है। सरकार द्वारा फंड जारी करने के बाद ही बाड़ों का निर्माण कार्य हो पाएगा। वन विभाग के अधिकारी ने बताया कि नंदनवन का लाइसेंस खत्म हो जाएगा, बाड़ों के निर्माण के लिए समय लगेगा, इसलिए मुश्किलें बढ़ गई हैं। एशिया के सबसे बड़े मानव निर्मित जंगल सफारी में 37 बाड़ों का निर्माण कार्य किया जाना है। वर्तमान में विश्व स्तरीय 10 बाड़ों का निर्माण पूरा कर लिया गया है। लेकिन अभी बचे हुए कुल 27 बाड़ों का निर्माण करना है। विभाग द्वारा बाड़ों के निर्माण के लिए तैयारी शुरू कर दी थी, लेकिन अचानक पिछले वर्ष कैंपा ने अचानक जू के लिए फंड पर रोक लगा दी, जिससे जंगल सफारी और नंदनवन में होने वाले काम अधर में लटक गए। वर्तमान में एक बाड़े के निर्माण में करीब 30 से 35 लाख रुपये का खर्च आ रहा है। विभाग को किसी भी कीमत पर एक साल के भीतर बाड़ों का निर्माण करना है, जो अब असंभव दिखाई दे रहा है। लाइसेंस नवीनीकरण में हो सकती परेशानी सेंट्रल जू अथॉरिटी अपने मापदण्डों और शर्तों के मुताबिक जू संचालन के लिए लाइसेंस देती है। अधिकारी ने बताया कि पांच साल के भीतर नंदनवन से जंगल सफारी में शिफ्ट करना है, क्योंकि जू अथॉरिटी द्वारा नंदनवन को वर्ष 2020 तक के लिए लाइसेंस जारी किया गया है। वर्ष 2020 में नंदनवन का लाइसेंस खत्म हो जाएगा। उसके बाद वन्य प्राणियों को जंगल सफारी में शिफ्ट करना है, लेकिन यदि जंगल सफारी में समय पर जू नहीं बन पाए तो वन विभाग को सेंट्रल जू अथारिटी ऑफ इंडिया को जू शिफ्ट नहीं होने का ठोस कारण बताना होगा। इस दौरान यदि जू अथारिटी लाइसेंस नवीनीकरण करने पुनर्विचार कर सकती है। यदि लाइसेंस नवीनीकरण नहीं किया तो विभाग को मुश्किलों का सामना करना पड़ सकता है।