- कुछ ही देर में सभी चीतों का स्वास्थ्य परीक्षण होगा और उसके बाद वायुसेना के हेलीकाप्टरों से कूनो के लिए रवाना हाेंगे श्योपुर. नईदुनिया प्रतिनिधि।  17 सितंबर 2022 का दिन भारतीय इतिहास में एक नई इबारत लिखने जा रहा है। लगभग 75 साल बाद भारत की धरती पर एक बार फिर चीता अपनी रफ्तार भर सकेंगे। अफ्रीकन देश नामीबिया से 3 नर और पांच मादा चीते लेकर बोइंग 747 विमान शनिवार सुबह आठ बजे राजमाता विजयाराजे सिंधिया विमानतल पर उतरा। यहां कुछ ही देर बाद आठों चीतों का स्वास्थ्य परीक्षण किया जाएगा। इसके बाद उन्हें वायुसेना के तीन हेलीकाप्टर द्वारा कूनो नेशनल पार्क ले जाया जाएगा। यहां 10.45 बजे प्रधानमंत्री नरेन्द्र मोदी चीतों को छह अलग-अलग बाड़ों में छोड़ेंगे। देश काे यह सौगात मोदी अपने जन्मदिन पर दे रहे हैं। यहां बता दें, पहले नामीबिया से चीते लेकर आने वाले विशेष विमान जयपुर एयरपोर्ट पर आने वाले था, लेकिन गुरुवार को अचानक प्लान में बदलाव किया गया है। अतिरिक्त वन महानिदेशक (प्रोजेक्ट टाइगर) और नेशनल टाइगर कंजर्वेेशन अथारिटी (एनटीसीए) के सदस्य सचिव डा. एसपी यादव के अनुसार पहले चीतों को लेकर आने वालो विशेष विमान जयपुर उतरने वाला था, लेकिन अब इसे ग्वालियर एयरपोर्ट पर लैंड कराया गया है। डा. यादव के मुताबिक ग्वालियर से कूनो की दूरी कम है। इसलिए प्लानिंग में परिवर्तन किया गया है। राजा सिंहदेव ने किया था आखिरी चीतों का शिकार - भारत में आखिरी बार चीते को 1947 में छत्तीसगढ़ की कोरिया रियासत में देखा गया था। यहां के राजा रामानुज प्रताप सिंहदेव ने बैकुंठपुर से लगे जंगल में तीन चीतों का शिकार किया था। यही देश के आखिरी चीते थे। बताया जाता है, कि 1947 में वे एक रात बैकुंठपुर से लगे गांव सलखा के जंगल में शिकार करने गए थे। ग्रामीणों ने बताया था, कि वहां कोई जंगली जानवर लगातार लोगों पर हमले कर रहा था। लोग दहशत में थे। इसी दौरान अचानक पेड़ों के बीच आंखें चमकी, महाराज निशाना लगाए हुए थे। उन्होंने उस दिशा में एक के बाद एक दो फायर किए। निशाना सटीक था। कुछ देर बाद वहां जाकर देखा गया तो तीन चीते पड़े हुए थे। तीनों नर चीते थे और पूरी तरह वयस्क भी नहीं हुए थे। इसी फोटो को उनके निजी सचिव ने बाम्बे नेचुरल हिस्ट्री सोसायटी में भेजा और रिकार्ड के लिए बताया कि महाराज ने तीन चीतों को मार गिराया। इसके बाद देश में कहीं भी चीते नहीं दिखे। 1952 में भारत सरकार ने चीता प्रजाति को विलुप्त घोषित कर दिया था। 50 साल पहले भी बनी थी चीता लाने की योजना भारत भूमि से 75 साल पहले विलुप्त हो चुके चीतों को देश में फिर से बसाने की योजना 50 साल पहले वर्ष 1970 में बनी थी पर भारत में चीता लाने की मैदानी तैयारी न होने के कारण ये जमीन पर नहीं उतर पाई। तब ईरान ने भारत से एशियाटिक लायन (बब्बर शेर) मांगे थे। इसके बदले भारत ने ईरान से एशियन चीते की मांग की थी। उस समय आइएएस अधिकारी एमके रंजीत सिंह इस परियोजना को लीड कर रहे थे। दोनों देशों मेें करीब दो साल चीता और शेर की अदला-बदली को लेकर चर्चा होती रही। बात अनुबंध तक पहुंची पर चीते लाने के लिए भारत की मैदानी तैयारी नहीं थी। गुजरात के कच्छ क्षेत्र को चीतों को बसाने के लिए चुना गया था, वहां चीतों के लिए खाने की उपलब्धता लगातार कम होती गई। इस कारण यह परियोजना जमीन पर नहीं उतर सकी। रंजीत सिंह ने वर्ष 1973 तक चीता परियोजना पर काम किया। परियोजना पर दूसरी बार काम वर्ष 2009 में शुरू हुआ। पर्यावरण एवं वनमंत्री रहते हुए जयराम रमेश ने सात जुलाई 2009 को राज्यसभा में विदेश से लाकर चीते को फिर से भारत में बसाने की बात कही। इसके बाद भारत सरकार ने मध्य प्रदेश सरकार को परियोजना तैयार करने के निर्देश दिए। प्रदेश के वन्यप्राणी मुख्यालय में पदस्थ आइएफएस अधिकारी शहबाज अहमद ने परियोजना पर काम शुरू किया। इससे पहले ही कूनो पालपुर नेशनल पार्क चीतों के लिए औपचारिक तौर पर तैयार था। यहां गुजरात के गिर अभयारण्य से लाकर बब्बर शेर बसाए जाने थे। इसलिए वर्ष 1992 में सिंह परियोजना मंजूर की गई, जो वर्ष 2003 तक पूरी भी कर ली गई। देश में थे 10 हजार से अधिक चीते वन अधिकारी बताते हैं कि एक समय देश में 10 हजार से अधिक चीते थे, जो गंगा गंगा कछार और बंगाल को छोड़कर पूरे देश में पाए जाते थे। मुगल सम्राट अकबर के पास एक हजार और मैसूर के सम्राट टीपू सुल्तान के पास 16 चीते थे। - Shivraj Singh Chouhan (@chouhanshivraj) 17 Sep 2022 - Shivraj Singh Chouhan (@chouhanshivraj) 17 Sep 2022 - Shivraj Singh Chouhan (@chouhanshivraj) 17 Sep 2022 - CM Madhya Pradesh (@CMMadhyaPradesh) 16 Sep 2022 - CM Madhya Pradesh (@CMMadhyaPradesh) 16 Sep 2022 - Shivraj Singh Chouhan (@chouhanshivraj) 17 Sep 2022 - Shivraj Singh Chouhan (@chouhanshivraj) 17 Sep 2022