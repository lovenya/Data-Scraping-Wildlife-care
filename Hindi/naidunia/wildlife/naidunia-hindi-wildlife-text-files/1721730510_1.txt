बस्तर के वनों में विचरण करने वाले वन्यजीवों को पारद जैसी पुरानी कुप्रथा से बचाने के लिए वन विभाग ने अनूठी प्रक्रिया अपनाई है। वनांचल में रहने वाले ग्रामीणों को एकत्र कर जहां उन्हें वन्यप्राणियों का शिकार रोकने और वनों से मिलने वाले वनोपज को संरक्षित करने की सीख दी जा रही है वहीं इको पारद उत्सव का आयोजन कर ग्रामीणों को उनकी तीरंदाजी की पारंपरिक विद्या में भी निपुण कराया जा रहा है, ताकि वे विभिन्न प्रतियोगिताओं में अपनी दक्षता साबित कर सकें। ऐसा ही आयोजन शुक्रवार को माचकोट वन परिक्षेत्र के तिरिया में आयोजित किया गया, जिसमें आसपास के नौ गांवों के ग्रामीण बड़ी संख्या में शामिल हुए। वनांचल के ग्रामीणों में माटी या बीज पंडूम तिहार के मौके पर सामूहिक शिकार की परंपरा रही है, जिसे ग्रामीण पारद कहते हैं और इसके चलते वे अपने सामने आने वाले ही जीव की हत्या कर देते हैं। इस कुप्रथा के कारण ही सघन वनप्रांत होने के बावजूद बस्तर के जंगलों में वन्यप्राणी अपेक्षाकृत कम हैं। पारद के माध्यम से वन्यप्राणियों की हत्या रोकने वन अमला हर संभव प्रयास करता है। पर्यावरण से जुड़े लोग भी मानते हैं कि पारद की परंपरा के कारण ही बस्तर में वन्य प्राणी तेजी से कम हो रहे हैं। शिक्षा से कोसों दूर ऐसे ग्रामीणों को वन्यप्राणियों के शिकार से रोकने बस्तर वनमंडल के माचकोट वन परिक्षेत्र में पहली बार इको पारद उत्सव का आयोजन शुक्रवार को तिरिया में किया गया। जिसमें ग्रामीणों के मध्य तीरंदाजी एवं गुलेल स्पर्धा का आयोजन किया गया। सबसे पहले आस-पास के गांवों से आए माटी पुजारियों ने ग्राम देव की पूजा की वहीं ग्रामीणों के पारंपरिक शस्त्रों की भी विधिवत पूजा-अर्चना की। तत्पश्चात विभिन्न पंचायतों से आए जन प्रतिनिधियों का वन विभाग की तरफ से सम्मान किया गया। इस मौके पर वन विभाग ने सभी ग्रामीणों को वन्यजीवों की हत्या न करने की शपथ दिलाई ,वहीं माटी पुजारियों से भी इस दिशा में ग्रामीणों में जागरूकता लाने अपील की गई। पहली बार आयोजित तीरंदाजी स्पर्धा को लेकर ग्रामीणों में काफी उत्साह देखा गया। पारंपरिक तीर-धनुष के साथ सभी ने अपनी कला का उत्कृष्ट प्रदर्शन किया। इस स्पर्धा में प्रथम रहे कावापाल के झितरू को डेढ़ हजार रुपये का नगद पुरस्कार दिया गया। वहीं द्वितीय पुरस्कार एक हजार रुपया पुलचा के कुताराम को तथा तृतीय पुरस्कार पांच सौ रुपया कावापाल के आयतू नाग को मिला। विभाग द्वारा सभी ग्रामीणों के लिए भोजन की व्यवस्था की गई थी। इसके बाद पक्षियों के आखेट में प्रयुक्त हथियार गुलेल से निशाना लगाने की स्पर्धा भी हुई। इसके लिए ग्रामीण अपने साथ लकड़ी और रबर से बनी गुलेल और मिट्टी की गोली के साथ पहुंचे थे। इस स्पर्धा में डेढ़ हजार रुपये का प्रथम पुरस्कार कुम्हली के भगवान दास को मिला, एक हजार रुपये का द्वितीय पुरस्कार पुसपाल के शिबो तथा पांच सौ रुपये का तृतीय पुरस्कार कुरंदी के ग्रामीण हेमराज को दिया गया। इस मौके पर माचकोट वन परिक्षेत्र के रेंजर विनय चक्रवर्ती ने ग्रामीणों से कहा कि वन विभाग हमेशा उनके साथ है और ग्रामीणों से अपेक्षा करती है कि वे निर्दोष वन्यजीवों की हत्या न करें और न ही वनोषधियों का समूल दोहन करें। उन्होंने ग्रामीणें को सहज तरीके से समझाया कि अंडा देने वाली मुर्गी को मारा नहीं जाता। अगर आप ऐसा करेंगे तो कल अण्डा कहां से पाएंगे? वनोपज भी इसी तरह है। यदि आप इन्हे समूल नष्ट करेंगे या जंगलों में आग लगाएंगे तो कल आपकों ही वनोपज संग्रह में परेशानी आएगी। इसलिए पर्यावरण संतुलन का ध्यान रखते हुए वनोपज का वाजिब दोहन करें। उप वनमंडलाधिकारी डीकेएस मौर्य ने इको पारद की आवश्यकता पर कहा कि ग्रामीणों की प्रतिभा का सदुपयोग करने इस प्रकार का आयोजन भविष्य में भी करेंगे। उप वनमंडलाधिकारी जे सुषमा नेताम ने कहा कि बस्तर के सुदुर वनक्षेत्र में रहने वाले ग्रामीण वनों पर निर्भर हैं। कई परिवारों का जीवन वनों से मिलने वाले उत्पादों पर आश्रित है। ऐसे में निकटवर्ती राज्य ओड़िसा से कुछ लोग उनके जंगलों में पहुंचकर न केवल शिकार कर रहे हैं बल्कि वनों का दोहन और अतिक्रमण जैसे कार्यों में लिप्त है। ऐसे लोगों का साथ न दें और अपने जंगल को बचाएं। कार्यक्रम को सफल बनाने माचकोट वन परिक्षेत्र का पूरा अमला उत्सव में भागीदार रहा। --