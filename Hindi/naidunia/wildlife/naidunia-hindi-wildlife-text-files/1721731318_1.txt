अब गरियाबंद, बलौदाबाजार, महासमुंद आदि जिले के घने जंगल के आसपास की बस्तियों में रहने वाले लोग वन्यजीवों से असुरक्षित महसूस करने लगे हैं। बीते दिनों गरियाबंद के पास गांव में एक चार साल के बालक को तेंदुआ घर के आंगन से झपटकर ले गया। इन दिनों वनोपज संग्रहण कार्य करने पर ग्रामीणों का जोर है। महुआ, चार, तेंदू और चिंरौजी आदि का संग्रहण करने जंगल जा रहे हैं। वहीं तेंदूपत्ता संग्रहण का कार्य भी अगले महीने से प्रारंभ हो जाएगा। ऐसे में वन्यप्राणियों से जानमाल की सुरक्षा के प्रति वन विभाग चिंतित है। महासमुंद के वनमंडलाधिकारी मयंक पांडे ने वन्य प्राणियों के हमले से बचने एडवाइजरी भी जारी किया है। खासकर भालू जंगल में इंसान को अकेला पाकर जानलेवा हमला करता है। भालू और अन्य हिंसक वन्यजीवों से बचने के उपायों पर गाइडलाइन दी जा रही है। मार्च से जुलाई महीने के बीच वन्यजीवों के हमले के ज्यादातर मामले सामने आते रहे हैं। भालू के बारे में कहा जाता है कि यह शांतिप्रिय वन्यजीव है लेकिन जंगल में यकायक सामना हो जाए और उसे चौका दिया जाए तो वह हिंसक हो उठता है। यदि छोटे बच्चों को साथ लेकर मादा भालू विचरण कर रहते मिले तो वह अपने बच्चों की सुरक्षा के लिए आक्रामक रूख अपनाती है। वन्यजीवों के हमले से बचने करें यह उपाय 1. जंगल में अकेला न घुमें। अकेले घुमते भालू अथवा अन्य वन्यजीवों से सामना होने पर वे शिकार बना लेते हैं। वनोपज संग्रह करने के लिए जंगल जाते समय टोली बनाकर जाएं। यदि जंगल में कोई साथी न हो, अकेले हों तो बांस का एक डंडा और सीटी आदि साथ में अवश्य रखें। 2. जंगल अथवा जंगली रास्ते से गुजरते समय आवाज करते हुए और सीटी बजाते हुए जाने की सलाह दी जा रही है। जिससे वन्यजीव नजदीक आने के बजाय खुद ही सतर्क होकर दूर चले जाएंगे। 3. तेंदूपत्ता तोड़ने के लिए अकेले जंगल नहीं जाना चाहिए। हमेशा समूह में जाकर और घंटी अथवा सीटी आदि की मदद से अपने आसपास के लोगों को अलर्ट करते रहना चाहिए। यदि कुछ भी साधन न हो तो जोर-जोर से एक दूसरे को आवाज लगाकर सतर्क कर सकते हैं। 4. वनोपज संग्रहण, महुआ आदि बीनने के लिए सूर्याेदय के पहले और सूर्यास्त के बाद कभी भी जंगल में नहीं जाना चाहिए। यदि अंधेरा हो जाए तो कम से कम एक साथी को चारों ओर चौकसी करते हुए दूसरे को वनोपज संग्रहण करना चाहिए। जंगल जाते समय टार्च और बांस का डंडा आदि साथ में जरूर रखना चाहिए। 5. वन्यजीवों के हमले से बचने का बेहतर उपाय है कि भालू आदि वन्यजीव रास्ता पार करते दिखे तो उसे छेड़ें नहीं। वरन देखते ही रूक जाएं और दबे पांव पीछे की ओर मुड़कर लौट जाएं। शोर मचाने अथवा खदेड़ने का प्रयास करना जानलेवा साबित हो सकता है। 6. वन्यजीव विशेषज्ञों के अनुसार वन्य जीव भालू आदि पीछा करने लगे तो सरपट भागने के बजाय अपने दोनों हाथों को ऊपर करके हवा में हिलाने और पीछे की ओर धीरे-धीरे उल्टा पैर भागने से हिंसक वन्यप्राणि पीछा करना छोड़ देते हैं। 7. सामान्यतथ यह देखा गया है कि जब इंसान समूह में होता है तो हिंसक वन्यजीव हमला करने के बजाय जंगल की ओर तेजी से भागते हैं। फिर भी भालू आदि हिंसक जीव यदि हमला करे तो डंडा से वन्यप्राणि से दूरी बनाकर रखें। इससे हिंसक वन्यजीव अपनी जान बचाकर खुद ही जंगल की ओर तेजी से भाग जाता है। 8. भालू जब अपने शावकों के साथ होती है तब हमला करने की संभावना ज्यादा हाेती है। वह शावकों की सुरक्षा को लेकर ज्यादा रक्षात्मक मूड में होती है। भालू के देखने और सुनने की क्षमता बहुत कम होती है। इस वजह से बहुत नजदीक में पहुंच जाने पर वह हमला करती है। 9. वन्य जीवों को अपने घर के समीप आने से रोकने के लिए खासकर वनवासियों को साफ-सफाई का विशेष ध्यान देना चाहिए। खाद्य पदार्थ, महुआ आदि का कूड़ा फेंकने से उसके मादक गंध से वन्यजीव भोजन की तलाश में जंगल से लगे आबादी क्षेत्र में विचरण करने लगते हैं। सूर्याेदय के पूर्व और सूर्यास्त के बाद खुले में शौच के लिए जाने की वनवासियों की आदत भी वन्यप्राणियों के हमले को बढ़ावा देता है।