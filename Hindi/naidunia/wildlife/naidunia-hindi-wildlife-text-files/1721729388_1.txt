सप्ताह भर से क्षेत्र में जंगली हाथियों की आमद की खबरों के बाद क्षेत्र के किसान फसलों की सुरक्षा को लेकर चिंतित हैं। यही वजह है कि क्षेत्र के ग्रामीण इन हाथियों के दल को अन्य क्षेत्र की ओर खदेड़ने में जुट जाते हैं या फिर हाथियों का दल प्रतिदिन अपना ठिकाना बदल रहे हैं। रात में खेतों में पहुंच कर धान की फसलों को अपना भोजन का शिकार बना रहे हैं। सुबह होते ही घने जंगल में पहुंच कर छिप रहे हैं। रोज नए ठिकाने पर होने के कारण आस-पास के ग्रामीण हाथियों को नजदीक से देखने के लिए पहुंच रहे हैं। इन्हें रोकने में वन विभाग को पसीना बहाना पड़ रहा है। गुरुवार को नए लोकेशन के तहत हाथियों का दल बुंदेली सर्किल के कक्ष क्रमांक 213 में है। किन्तु जगह का खुलासा करने में सतर्कता बरती गई है। इस स्थान के आस-पास भी वन विभाग की टीम नजरें बनाई हुई है। घायल वृद्ध की मौत बुधवार दोपहर हाथियों को देखने पहुंचे अरंड निवासी रामचंद गोंड़ (75) की इलाज के दौरान मौत हो गई। प्रत्यक्षदर्शियों के मुताबिक बुधवार दोपहर ग्राम ठाकुरदिया कला के जंगल में छिपे हाथियों को देखने पहुंचे ग्रामीणों द्वारा लगातार छेड़खानी की जा रही थी। उन्हें भयभीत करने पटाखे फोड़े जा रहे थे, जिससे हाथी आक्रोशित होकर बार-बार भीड़ की ओर दौड़ लगा रहे थे। हाथियों के दल में दो बच्चा हाथी होने की जानकारी पहले से थी। इनकी सुरक्षा को लेकर हाथी ज्यादा संवेदनशील हैं। हाथी हमेशा चौकन्ने नजर आ रहे हैं। इन पर किसी तरह का शरारत किए जाने पर दोनों नर हाथी दौड़ाने लगते हैं। कमोबेश यही नजारा प्रतिदिन देखने को मिल रहा है। दिन में लोगों की भीड़ तीन से पांच सौ की रहती है। नियंत्रित करने के लिए वन विभाग की टीम को पसीना बहाना पड़ रहा है। बुधवार को वन कर्मियों के साथ की गई मारपीट की घटना और लोगों की शरारत को देखकर पहले ही यह अंदेशा था कि कही कोई जनहानि न हो जाए। बहरहाल सप्ताहभर से बुंदेली सर्किल में डेरा डाले 6 सदस्यीय हाथियों के दल को शुक्रवार को कक्ष क्रमांक 213 में होने की खबर है। वन विभाग की टीम देख रेख में लगी हुई है। किन्तु मीडिया से भी जगह का खुलासा करने में वन विभाग द्वारा सतर्कता बरती गई है। ---