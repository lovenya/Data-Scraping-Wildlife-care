सिर्फ सेंचुरी पार्क में होगी कैमरों से गणना ट्रैप कैमरों से वन्य प्राणियों की गणना का काम सिर्फ टाइगर रिजर्व और सेंचुरी पार्कों में ही किया जाएगा। शहर के दक्षिण और उत्तर दोनों वन मंडल में यह गणना पुराने तरीके ट्रांजिट लाइन के माध्यम से ही की जाएगी। दक्षिण वन मंडल में पगमार्क से गणना होने के बाद अब उत्तर वन मंडल में गणना का काम शुरू होगा। वन विभाग ने इस बार से ही ट्रैप कैमरे से गणना का काम शुरू किया है। ट्रैप कैमरे पर्याप्त संख्या में न होने की वजह से यह अभी सिर्फ टाइगर रिजर्व और सेंचुरी पार्क में ही लगाए जा रहे हैं। इसके पहले 2014 में वन्य प्राणियों की गणना की गई थी। नौरादेही में 9 मार्च से होगी गणना शुरू नौरादेही के डीएफओ रमेशचन्द्र शर्मा ने बताया कि अभ्यारण में वन्य प्राणियों की गणना का काम तीसरे चरण में 9 मार्च से शुरू होगा। नौरादेही में ट्रैप कैमरों से ही गणना की जाएगी। इसके लिये अभ्यारण में जानवरों की आवाजाही वाले स्थानों पर प्वाइंट भी चिन्हित कर लिए हैं। वहीं उत्तर वन मंडल के डीएफओ प्रशांत सिंह ने बताया कि वन मंडल में 23 मार्च से अंतिम चरण में वन्य प्राणियों की गणना शुरू होगी। गणना की तैयारियां चल रही है स्टाफ को प्रशिक्षण दिया जा रहा है। उत्तर वन मंडल में भी ट्रांजिट लाइन के माध्यम से ही वन्य प्राणियों की गणना की जाएगी। तीन दिन मांसाहारी और तीन दिन शाकाहारी वन्य प्राणियों की गणना होगी।