श्योपुर के कूनो पालपुर नेशनल पार्क में 17 सितंबर को प्रधानमंत्री नरेन्द्र मोदी के जन्मदिन के अवसर पर चीतों को छोड़ा जाएगा। खुद प्रधानमंत्री घुमाने वाली पुली के जरिए तीन चीतों को दो अलग-अलग बाड़ाें में छोड़ेंगे। 30 मिनट के इस कार्यक्रम के बाद प्रधानमंत्री कराहल में स्वसहायता समूह की महिलाओं के सम्मेलन में भाग लेने के लिए पहुंचेंगे। यहां एक लाख महिलाएं जुटेंगी। पहले चरण में साउथ अफ्रीका के नामीबिया से आठ चीतों को यहां लाकर छोड़ा जा रहा है। प्रधानमंत्री मोदी कूनो जाने के लिए पहले ग्वालियर के महाराजपुरा एयरबेस पर पहुंचेंगे, यहां से हेलिकाप्टर के जरिए कूनो उतरेंगे। चीतों को लेकर एक से ज्यादा आ सकते हैं हेलिकाप्टरः नामीबिया से जयपुर चीतों के पहुंचने के बाद यहां से हैवी हेलिकाप्टर में कूनो पहुंचाया जाएगा। चीतों को लाने के लिए एक से ज्यादा हेलिकाप्टरों का उपयोग किया जा सकता है। इनको लेकर श्योपुर प्रशासन ने पूरी तैयारियां कर ली हैं। संख्या को लेकर अभी स्पष्ट जानकारी प्रशासन के पास नहीं पहुंची है। इसलिए खास है चिनूक हेलिकाप्टरः चिनूक हेलिकाप्टर का उपयोग विभिन्न युद्वों में किया गया है। इसके अलावा आपदाओं के दौरान राहत सामग्री पहुंचाने के लिए खास तौर पर उपयोग किया जा चुका है। वहीं आतंकी ओसामा बिन लादेन को मारने वाली टीम ने भी चिनूक हेलिकाप्टर का इस्तेमाल किया था।