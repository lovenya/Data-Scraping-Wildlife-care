करहिया उपज मंडी प्रांगण में बसामन मामा गोवंश वन्य विहार में संरक्षित गोवंश के गौबर एवं मूत्र से निर्मित उत्पादों, कृतिकल्पा जैविक उत्पाद विक्रय केंद्र का आज शुभारंभ हुआ। इस अवसर पर पूर्व मंत्री एवं रीवा विधायक राजेंद्र शुक्ल ने कहा कि बसामन मामा गोवंश विहार को देश का आदर्श वन्य विहार बनाया जा रहा है। यहां के गोवंश के गौबर एवं मूत्र से निर्मित उत्पादों का विक्रय कर इसे आत्मनिर्भर बनाया जा रहा है। इसी कड़ी में उत्पाद विक्रय केंद्र का शुभारंभ किया गया है। मंडी में आने वाले किसान जैविक खाद के साथ अन्य उत्पादों का भी क्रय कर सकेंगे। इसके साथ ही इन उत्पादों को बाजार की उपलब्धता सुनिश्चित कराई जायेगी ताकि उत्पादों के निर्माण में लगे एफपीओ को आय हो तथा गोवंश वन्य विहार की भी आय दिनों-दिन बढ़े। श्री शुक्ल ने कहा कि आगामी दो माह में गोवंश वन्य विहार के शेष सात शेड पूर्ण कराकर गेस्ट हाउस का निर्माण कराते हुए पूरे परिसर को हरीतिमायुक्त बनाकर भव्य लोकार्पण कराया जायेगा। उन्होंने कहा कि जिले में यदि प्रत्येक विधानसभा क्षेत्र में इस प्रकार के गोआश्रय स्थल बन जाय तो जिले से बेसहारा गोवंशों की समस्या से निजात मिलेगी तथा किसानों की उपज का भी नुकसान नहीं होगा। श्री शुक्ल ने कहा कि जिस प्रकार रीवा के सोलर प्लांट की चर्चा अंतरराष्ट्रीय स्तर पर है। उसी प्रकार बसामन मामा गोवंश वन्य विहार की चर्चा भी सभी जगह होगी। किसानों की आय में होगी वृद्घि : कार्यक्रम को संबोधित करते हुए सेमरिया विधायक केपी त्रिपाठी ने कहा कि गोवंशों के उत्पाद से जहां एक ओर एफपीओ की आय बढ़ेगी तथा इससे जुड़े किसान समृद्घशाली होंगे वहीं दूसरी ओर गौशाला की भी दिनोंदिन आय बढ़ती जाएगी। उन्होंने कहा कि बसामन मामा गोवंश वन्य विहार में शेष शेड का निर्माण कराकर 10 हजार गोवंश का संरक्षण किया जाएगा तथा इसे आत्मनिर्भर बनाने के सभी प्रयास होंगे। उन्होंने गौशाला के निर्माण की शुरूआत से इसके विकास के लिए सतत प्रयत्नशील पूर्व मंत्री श्री राजेन्द्र शुक्ल के योगदान के लिए साधुवाद दिया।