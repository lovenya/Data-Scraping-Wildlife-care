दरअसल, नामीबिया से चीता लाए जाने का रास्ता अभी तक पूरी तरह से साफ नहीं हुआ है। इसलिए यह नहीं कहा जा सकता है कि मध्य प्रदेश में चीता कब आएगा। यह बात नामीबिया भेजे गए (18 से 22 फरवरी) पांच सदस्यीय दल के साथ नामीबियाई अधिकारियों की बैठक में ही स्पष्ट हो गई थी। नामीबिया सरकार ने चीता देने के लिए भारत से अनुबंध करने से पहले शर्त पर सहमति मांगी है। जब भारत सरकार लिखित सहमति देगी, तब चीता लाने के लिए अनुबंध की प्रक्रिया आगे बढ़ेगी। जाहिर सी बात है भारत सरकार इसके लिए तैयार नहीं होगी। ऐसे में दूसरा विकल्प ही तलाश करना पड़ेगा। उल्लेखनीय है कि नामीबिया सरकार चीता के शिकार और उसके अंगों को बेचने की अनुमति देती है। इसे लेकर साइटिस लगातार नामीबिया के खिलाफ कार्रवाई करती करती है। एनजीओ से हुई बात नामीबिया का रुख देखते हुए दल के सदस्यों ने तुरंत ही विकल्प पर काम शुरू कर दिया था। दल के दो सदस्य दक्षिण अफ्रीका चले गए थे। वहां इंडेजर्ड वाइल्ड लाइफ संस्था के सदस्यों से मिलकर आए हैं। यह संस्था चीता पालती है और देने को भी तैयार है, पर वहां की सरकार से इसकी अनुमति लेनी होगी। इसमें समय लगेगा। फिर चीता को निर्यात करने की अनुमति के लिए भारत सरकार की ओर से प्रस्ताव जाएगा।