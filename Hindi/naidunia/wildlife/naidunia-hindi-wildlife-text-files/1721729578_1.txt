मिली जानकारी के अनुसार लोहारडीह निवासी गणेशु यादव (35) पिता घासीराम यादव सोमवार 21 मार्च को दोपहर 12 बजे तेंदू खाने के लिए अपने साथियों विष्णु यादव, डीसी यादव और डोमनलाल ध्रुव के साथ लोहारडीह जंगल गया था। यहां कक्ष क्रमांक 850 सिंघी मार्ग पर बंछोर महुआ के नाम से प्रचलित क्षेत्र में भालू ने ग्रामीण गणेशु पर हमला कर दिया। ग्रामीण के चेहरे, पीठ, सिर में वार कर गंभीर चोटें पहुंचाई है। दाहिने आंख के पास गहरा जख्म है। ग्रामीणों ने बताया कि जंगल में घटना स्थल के आसपास चार भालू थे। हालांकि केवल एक भालू ने हमला किया। कुत्ते के भोंकने व ग्रामीणों के शोर शराबे से सभी भालू जंगल की भाग निकले। भालू के हमले की सूचना पर ग्रामीण दिलीप चेलक सहित अन्य ग्रामीण अपने-अपने साधनों से जिला अस्पताल पहुंचे। चेलक ने बताया कि घटना की जानकारी तुरंत ही रेंजर को दी गई। लेकिन रेंजर जिला अस्पताल नहीं पहुंचे। वहीं जिला अस्पताल पहुंचे वनपाल बीएल साव ने बताया कि घटना कक्ष क्रमांक 850 की है। घटना की सूचना रेंजर सीबी अग्रवाल को दे दी गई है। वनपाल ने यह भी बताया कि रेंजर रायपुर में हैं जो महासमुंद के लिए निकल गए थे, लेकिन घायल के रायपुर रिफर होने की जानकारी पर वे वापस मेकाहारा के लिए लौट गए। कराए थे मुनादी लोहारडीह क्षेत्र के वनपाल बीएल साव का कहना है कि क्षेत्र में बीते दो दिनों से भालू के लोकेशन की जानकारी मिल रही थी। रविवार की रात भालू कोडार बांध क्षेत्र में था, जिसके चलते गांव में सुबह मुनादी कराई गई थी। साव ने बताया कि लोगों को आगाह किया गया था कि रात में जंगल न जाएं, दिन में ही जंगल जाएं। दिन में जंगल जाने पर अकेले न जाएं और स्वयं की सुरक्षा के प्रति सजग रहें। इन दिनों महुआ खाने भालू गांव के नजदीक पहुंच रहे हैं, इससे सतर्क रहने की जरूरत है। 5 बेटी और एक बूढ़ी मां की है गणेशु पर जिम्मेदारी ग्रामीणों ने बताया कि गणेशु गांव में ही खेतिहर मजदूर है। वह भूमिहीन है। गणेशु की पत्नी का सालभर पहले निधन हो गया। पिता घासीराम भी जीवित नहीं हैं। 70 वर्षीय मां और गणेशु के 5 बेटियों की जिम्मेदारी उस पर है। रोजी-मजदूरी से ही वह घर खर्च चलाता है। 5 बेटियां 3 से 15 साल उम्र की हैं। गणेशु के गंभीर रूप से घायल होने से यह परिवार चिंता में है। ग्रामीणों से मधुर व्यवहार के चलते सूचना मिलते ही ग्रामीण बड़ी संख्या में ट्रैक्टर से सवार होकर जिला अस्पताल पहुंच गए। जान जोखिम में डालकर जंगल जा रहे ग्रामीण गर्मी बढ़ने के साथ ही भालू और अन्य हिंसक जंगली जानवर भोजन और पानी की तलाश में आबादी क्षेत्र में पहुंचने लगे हैं। इससे जंगली जानवरों के हमले से नवागांव में तीन लोगों की मौत गत दिनों हो गई। वहीं आए दिन गांवों के आसपास भालू दिखने की सूचना मिल रही है। ग्राम भुरकोनी में तो शाम होते ही लोग घर से नहीं निकलते हैं। वन विभाग के आला अधिकारी और मैदानी अमला ग्रामीणों को जंगल नहीं जाने, सतर्क रहने जैसी चेतावनी लगातार दे रहे हैं। बावजूद, वनोपज संग्रहण और वन से निस्तारी करने वाले वनवासी ग्रामीण जंगल जाने से बाज नहीं आ रहे हैं। नतीजतन, आए दिन जंगली जानवरों के हमले की खबरें आ रही है। शहर में निवास करते ज्यादातर कर्मचारी-अधिकारी वन विभाग के ज्यादातर कर्मचारी -अधिकारी अपनी ड्यूटी वाले जंगलों में नहीं रहकर शहर में निवास करते हैं। जंगल में गश्त नहीं होने से हिंसक जंगली जानवरों के आवाजाही की सूचना भी समय पर ग्रामीणों को नहीं मिल पाती है। इससे जानवरों के साथ इंसान का मुठभेड़ होने पर जानवर ग्रामीणों को अपना निशाना बनाते हैं। वनमंडलाधिकारी एचएल रात्रे ने वन क्षेत्र में रहने वालों से जंगली जानवरों के विचरण क्षेत्र में नहीं जाने, गांव के आसपास महुआ आदि खाने के लिए आने वाले भालुओं से सतर्क रहने तथा जंगली जानवर दिखने पर इसकी सूचना तत्काल वन विभाग के मैदानी अमले को देने की अपील की है। --