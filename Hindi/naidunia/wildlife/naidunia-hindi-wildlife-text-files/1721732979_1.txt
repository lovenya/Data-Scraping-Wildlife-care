Cheetah in MP: श्योपुर (नईदुनिया प्रतिनिधि )। नामीबिया से कूनो नेशनल पार्क में लाए गए आठ चीतों को डेढ़ माह से अधिक समय हो गया है। ऐसे में उनकी क्वारंटाइन अवधि खत्म करने की तैयारी है। बड़े बाड़े में छोड़ने से पहले व्यवस्थाओं को देखने शनिवार को विशेषज्ञों की टीम कूनो पहुंचेगी। प्रबंधन के अनुसार चीता टास्क फोर्स समिति के सदस्यों द्वारा बताई गईं कमियों को दूर कर लिया गया है। जल्द ही चीतों को बड़े बाड़े में छोड़ा जाएगा। समिति की बैठक सात नवंबर को तय की गई है। कूनो लाए गए चीतों को अभी छोटे बाड़े में रही रखा गया है जहां उन्हें खाने में मांस दिया जा रहा है। ऐसे में वे अभी अपनी शैली के अनुरूप शिकार कर भोजन करने की प्रक्रिया से दूर हैं। चीतों को बड़े बाड़े में छोड़ने को लेकर तीन बार टास्क फोर्स समिति की बैठक हो चुकी है, लेकिन निर्णय नहीं हो सका है। टास्क फोर्स समिति के सदस्यों ने 27 अक्टूबर को कूनो नेशनल पार्क भ्रमण कर बड़े बाड़े में सुरक्षा व्यवस्था को लेकर फेंसिंग और लाइट संबंधी कुछ खामियां बताईं थीं, जिनको कूनो प्रबंधन ने पूरा कर लिया है। डीएफओ पीके वर्मा ने बताया कि शनिवार को विशेषज्ञों की टीम कूनो का भ्रमण करेगी। अगर टीम तैयारियों से संतुष्ट नजर आई तो चीतों को बड़े बाड़े में छोड़ने को लेकर निर्णय लिया जाएगा। प्रधान मुख्य वन संरक्षक (पीसीसीएफ) जेएस चौहान ने कहना कि छह वर्ग किमी के घेरे में बनाए गए बड़े बाड़े में चीते शिकार को मारकर खाएंगे और स्वाभाविक रूप से खुद को ढाल लेंगे। बाड़े में पहले से ही हिरण, जंगली सुअर, नीलगाय और अन्य वन्य जीवों को चीतों के शिकार करने के लिए रखा गया है।