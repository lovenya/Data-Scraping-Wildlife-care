'स्टेशन स्क्वैबल' नाम के शीर्षक वाली इस फोटो में लंदन के अंडरग्राउंड में भोजन के एक हिस्से पर दो चूहों को लड़ते हुए दिखाया गया है। बीबीसी की रिपोर्ट में कहा गया है कि इस तस्वीर के विजेता सैम रोले चूहों से इतने अधिक मोहित थे कि उन्होंने इस लम्हे को कैद करने के लिए एक सप्ताह का समय वहां अंडरग्राउंड में बिताया। LUMIX पीपुल्स च्वॉइस अवॉर्ड विजेताओं का फैसला लोगों के वोट के जरिये किया गया था। फैंस को उन तस्वीरों से अपने पसंदीदा के लिए वोट करने के लिए कहा गया, जो अक्टूबर में वाइल्डलाइफ फोटोग्राफर ऑफ द ईयर 2019 प्रतियोगिता में नहीं जीत पाई थीं। LUMIX पीपल्स पोल में चूहों की इस लड़ाई के अलावा चार अन्य तस्वीरों को भी बहुत पसंद किया गया। उपविजेता के रूप में हारून गेकोस्की की 'लूजिंग द फाइट' शामिल है, जिसमें बैंकॉक के सफारी वर्ल्ड में एक ऑरंगुटान के प्रदर्शन को दिखाया है। ऑरंगुटन्स का उपयोग दशकों से 'अपमानजनक प्रदर्शन' में किया जाता रहा है और साल 2004 में शो को अस्थायी रूप से बंद कर दिया गया था, जो आज भी चल रहा है। इसके अलावा लेबनान के एक फोटोग्राफर मिशेल जोग्जोगी के 'मैचिंग आउटफिट्स' वाली तस्वीर को भी लोगों ने खूब सराहा। इसमें एक मां और शावक जगुआर को अपने ही जैसे रंग वाले एनाकोंडा पकड़े हुए दिखाया गया है। तस्वीर को ब्राजील के पेंटानल में कैद किया गया था।