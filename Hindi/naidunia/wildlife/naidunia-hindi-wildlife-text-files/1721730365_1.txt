इसके पहले शुक्रवार सुबह इंदौर और भोपाल की टीम ने बाघ को पकड़ने की तैयारी कर ली थी। हाथी भी पहुंच गया, लेकिन जब शिकार के लिए रखा भैंसा वहीं मिला और कैमरे में भी बाघ नहीं दिखा तो योजना को आगे बढ़ा दिया गया। माही किनारे के चारों जिलों के वनकर्मी बाघ के पगमार्क की तलाश में जुट गए। वन मंडलाधिकारी राजेश कुमार खरे ने बताया- पहले जिस जगह बाघ दिखाई दिया था, उससे 500 मीटर के दायरे में पगमार्क मिले हैं। ये ज्यादा दूर तक नहीं जा रहे। ऐसे में संभावना है कि बाघ इसी क्षेत्र में घूम रहा है। इसलिए निर्णय लिया कि एक दिन और इंतजार किया जाए। अगर शुक्रवार रात वह शिकार करता है या कैमरे में दिखता है तो शनिवार को पकड़ने के प्रयास होंगे। पिंजरा लगाया जा चुका है।