नाखून समेत जरूरी चीजें फेंकी वन परिक्षेत्र अधिकारी मुकेश मराबी ने बताया कि वन परिक्षेत्र की मगरदर्रा बीट क्रमांक 1394 में वन अमले ने वन्यप्राणी की बदबू आने पर जाकर देखा तो उन्हें वन्यप्राणी भालू मृत अवस्था मिला। जिसकी विवेचना में पाया गया कि वन्यप्राणी का शिकार विद्युत करंट लगाकर किया गया है। वन परिक्षेत्र अधिकारी ने बताया कि भालू को बरामद कर विवेचना टीम को मुखबिर से सूचना प्राप्त हुई कि मगरदर्रा परिक्षेत्र से लगे गांव डोगरबोड़ी में ग्रामीणों ने खेत में विद्युत तार बिछाकर भालू का शिकार कर उसके शरीर से कलेजी, नाखून समेत अन्य जरुरी चीजें निकालकर उसे जंगल में फेंक दिया है। इनको किया गिरफ्तार मामले की तस्दीक कर रही वन अमले की टीम ने मुखबिर की सूचना पर डोगरबोड़ी निवासी कन्हैया पिता रामसिंह गोंड, दीपक पिता बीपत गोंड, सुखराम पिता नेतलाल गोंड, सदम पिता सरुपसिंह गोंड, अमरलाल पिता राजाराम गोंड, गुलाब, धनवंता बाई व रमोती बाई के खिलाफ वन्यप्राणी संरक्षण अधिनियम 1972 की धारा 2, 9, 39, 50, 51, भादवि के तहत अपराध दर्ज कर न्यायालय में पेश किया हैं। इनका कहना है मगरदर्रा बीट में मृत अवस्था में मिले भालू का शिकार किए जाने की आशंका को देखते हुए मुखबिर की सूचना पर भालू का शिकार करने के मामले में डोगरबोड़ी के आठ आरोपियों को गिरफ्तार कर उनके पास से भालू के अंग बरामद कर उन्हें न्यायालय में पेश किया गया है - एमएस श्रीवास्तव एसडीओ, उत्तर सामान्य लामता।