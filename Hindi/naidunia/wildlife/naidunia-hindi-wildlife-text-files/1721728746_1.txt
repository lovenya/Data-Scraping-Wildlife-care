वन्य प्राणियों की गणना वर्ष 2010 में हुई थी। इस बार गणना के लिए विशेष रूप से कार्यक्रम तैयार किया गया है। जिसमें यह पता लगाया जाएगा कि टायगर यानी शेर से लेकर अन्य मांसाहारी वन्य जीव के शिकार और आवास की स्थिति क्या है। केवल शेर पर ध्यान देने की बजाय उन वन्य जीवों पर भी ध्यान दिया जाएगा जो कि मांसाहारी है और कहीं न कहीं भोज्य श्रंखला में जुड़े हुए हैं। यह है मुख्य उद्देश्य इस संबंध में वन विभाग के सूत्रों ने बताया कि पूरे प्रदेश के साथ पूरे देश में गणना का यह दौर शुरू होना है। इस बार का जो उद्देश्य रखा गया है वह यह है कि शेरों से जुड़े हुए अन्य जीव जैसे तेंदुआ, हायना जितने भी मांस भक्षण करने वाले जीव हैं उनकी संख्या क्या है और उनके शिकार की क्या स्थिति है। शिकार से यहां तात्पर्य यह है कि मांसाहारी वन्य जीव जो भोजन श्रंखला में अपना शिकार करके भोजन करते हैं उनकी क्या स्थिति है। साथ ही उनकी आवास की स्थिति क्या है। आवास में क्या बदलाव आया है। इसके लिए जंगल में ट्रांजिट पद्धति का उपयोग होगा ही। जंगल की घास की स्थिति को भी ध्यान में लाया जाएगा। साउथ अफ्रीका में इसी तरह से गणना पर ध्यान दिया जाता है। अब इसे भारत में अलग ही स्तर पर अपनाकर अध्ययन किया जाएगा। कैमरों से पता लगाएंगे दूसरी ओर कैमरा ट्रेप का उपयोग दूसरे चरण में किया जाएगा। जहां पर शेर पाए जाते हैं वहां पर इनका उपयोग तो होगा ही किंतु इंदौर क्षेत्र के चोरल में इसके लिए लगभग जगह तय कर ली गई है। दूसरी ओर धार जिले के मांडू क्षेत्र में भी तेंदुओं के लिए कैमरा ट्रेप लगाया जा सकता है। इसके लिए जंगल में जगह-जगह कैमरे लगाते हुए शेर व तेंदुओं से लेकर अन्य प्रमुख जीवों की स्थिति की जानकारी ली जाएगी। इसके बाद तीसरे चरण में सूचना प्रौद्योगिकी का उपयोग किया जाएगा जिसमें सैटेलाइट के माध्यम से सेंसर तकनीक का उपयोग करते हुए जानकारी ली जाएगी। अंतिम चरण में रिपोर्टिंग होगी और देश व प्रदेश में वन्य प्राणियों की स्थिति का खुलासा होगा।