हालांकि 2184 वर्ग किलोमीटर में फैले पार्क के बड़े भू-भाग में जंगल क्षेत्र है और उसमें लगभग 600 जलस्रोत हैं। लेकिन कम वर्षा के चलते इनका जलस्तर घटा है। इसे देखते हुए पार्क प्रबंधन ने अभी से वन्यजीवों के लिए परिवहन कर पेयजल उपलब्ध कराने की तैयारी शुरू कर दी है। साथ ही एनीकट तथा स्टॉप डैम में भी जल्द ही गेट लगाने के लिए कहा गया है। ताकि इनमें पानी एकत्र रहे और ज्यादा समय तक इसकी उपलब्धत बनी रहे। इन नदी-नालों पर निर्भरता कान्हा नेशनल पार्क के अंदर सुरपन, फैन, बंजर एवं हालौन नदी काफी बड़े भू-भाग से बहते हुए बफर जोन में पहुंचती है। जिससे कोर एरिया के साथ बफर जोन के वन्य प्राणियों की प्यास भी बुझती है। इसके अलावा घंघार नाला, बघमार नाला, तालामाला नाला, फरेज नाला, भाई-बहन नाला, जैजाम नाला, पाटी नाला, खैनी नाला, कस्तूरी नाला, गोंडा नाला, नीला नाला, घोर पानी, जमूनिया, बनवारी, समराही, खराबी, निनपुर, बुड़बुरी, खुसोर, मोहन जोड़ी नाला आदि पर भी वन्यजीव निर्भर रहते हैं। कान्हा में इतने वन्यप्राणी कान्हा नेशनल पार्क के कोर एरिया में 74 बाघों और बफर जोन में 20 बाघों ने आशियाना बना रखा है। इसके अलावा 127 तेंदुआ और 41 काले हिरण हैं। लंगूरों की संख्या 23641, हिरण 2162, जंगली सूअर 6383, बायसन 5311, सांभर 8037, चीतल 29253, सोन कुत्ता 85, लोमड़ी 185, भालू 66, बारह सिंगा 690 हैं। इसके अलावा जमीन में रेंगने तथा उड़ने वाले पक्षियों का रहवास भी इस पार्क में है जो प्रकृति प्रदत्त जलस्रोतों से अपनी प्यास बुझाते हैं। बढ़ जाएगा शिकार का खतरा औसत बारिश के बाद भी हिरण, चीतलों का रुख पानी की तलाश में गांवों की तरफ होता है। इस साल औसत बारिश कम होने से जानकारों का मानना है कि इनके अलावा हिंसक एवं मांसाहारी पशु भी गांवों का रुख करेंगे। गर्मी के समय पहाड़ों में रहने वाले बायसन (गौर) मैदानों की तरफ आ जाते हैं। भोजन के बाद प्यास भी जल स्रोतों से बुझाते हैं, लेकिन पानी की कमी हुई तो संभवतः ये भी गांवों की तरफ रूख करेंगे। ऐसे में शिकारी भी इनकी ताक में रहेंगे। जिसके चलते प्रबंधन को पानी की व्यवस्था के अलावा शिकार रोकने के लिए भी चौकन्ना रहना होगा। इसके लिए गश्त भी बढ़ानी होगी। कान्हा पार्क क्षेत्र में होती थी 65 इंच औसत बारिश कान्हा नेशनल पार्क में बारिश का प्रतिशत अन्य स्थानों से अधिक रहा है। यहां 65 इंच से अधिक बारिश होती रही है। लेकिन इस साल बेहद कम बारिश हुई है। आंकड़े बताते हैं कि सितंबर 2016 में बम्हनी दादर में 1597 मिमी, कान्हा में 1545, मुक्की 1504, किसली 1550, सूपखार में 1220, भिलवानी में 1277, कारीवाह में 1801, बम्हनी मट्टा में 1426 एवं अडवार में 1291 मिमी वर्षा दर्ज की गई थी। जबकि साल 2017 में 15 सितंबर तक बम्हनी दादर में 1109 मिमी, कान्हा में 897, मुक्की 1061, किसली 1002, सूपखार में 744, भिलवानी में 855, कारीवाह में 985, बम्हनीमट्टा में 829 एवं अडवार में 864 मिमी बारिश दर्ज की गई है।