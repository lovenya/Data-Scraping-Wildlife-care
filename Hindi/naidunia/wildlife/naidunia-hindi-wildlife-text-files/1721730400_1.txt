खास बात यह है कि भोपाल की तरफ जिस हिसाब से बाघों का मूवमेंट बढ़ता जा रहा है उस हिसाब से वन विभाग की तैयारी काफी कम है। ऐसे में ये बाघ गर्मी के दौरान जंगल से सटे आबादी वाले क्षेत्रों में निकल सकते हैं जो मानव और बाघ दोनों के लिए खतरा होगा। रातापानी वन्यजीव अभायरण्य भोपाल से सटा है। शुरू से बाघों का एक से दूसरे जंगल में आना-जाना रहा है। हाल ही में दो नए बाघों को भोपाल से सटे केरवा, कलियासोत, मेंडोरा और कठौतिया के जंगल में देखा गया था। हालांकि बाद में ये बाघ वापस रातापानी की तरफ चले गए। इसके पहले बाघ टी-1, बाघिन टी-2, बाघिन टी-21 व दूसरे बाघ भी आ चुके हैं। जबकि ये बाघ व बाघिन दो साल पहले भोपाल का जंगल छोड़ चुके थे। बाघों का भोपाल की तरफ आने को लेकर वन्यप्राणी विशेषज्ञों का मानना है कि कहीं न कहीं रातापानी के जंगल में बाघों की आबादी तेजी से बढ़ी है। इस हिसाब से प्रति बाघ जंगल का दायरा कम होता जा रहा है। इसके कारण बाघ भोपाल की तरफ बढ़ रहे हैं। रातापानी के जंगल में पानी व शिकार की कमी रातापानी का जंगल करीब 925 वर्ग किलोमीटर में फैला है। इसी में राजस्व के दो दर्जन से अधिक गांव बसे हैं। जिसमें ग्रामीणों की आवाजाही बनी रहती है। जंगल का ज्यादातर क्षेत्र पथरीला है जहां हमेशा गर्मी के दिनों में बाघ समेत दूसरे वन्यजीवों के लिए पानी कम पड़ जाता है। बाघों की बढ़ती आबादी के हिसाब से शाकाहारी वन्यजीवों की संख्या घट रही है। इसके कारण बाघ भोपाल और बुदनी की तरफ निकल रहे हैं। इसलिए भोपाल की तरफ आते हैं बाघ प्राकृतिक कॉरिडोर - कठौतिया होते हुए बाघों का रातापानी से भोपाल में आना आसान है। यह उनका प्राकृतिक कॉरिडोर रहा है। भोपाल से रातापानी के बीच दूरी कम - रातापानी व भोपाल के जंगल की दूरी मुश्किल से 20 से 25 किमी है। जिसे तय करना बाघों के लिए काफी आसान है। पानी व शिकार की उपलब्धता - भोपाल से सटे जंगल में प्राकृतिक जल स्त्रोतों की कमी नहीं हैं। यहां गर्मी के दिनों में भी आसानी से पानी मिल जाता है। शिकार के रूप में मवेशी व दूसरे वन्यजीव भी मिल जाते हैं। आबादी तो बढ़ी है रातापानी वन्यजीव अभायरण्य में बाघों की आबादी बढ़ी है। अब ये भोपाल की तरफ बढ़ रहे हैं। ऐसे में भोपाल सामान्य वन मंडल को जंगल व आबादी की सीमा में तार-फेंसिंग करनी चाहिए - आरके दीक्षित, पूर्व डायरेक्टर रातापानी वन्यजीव अभायरण्य बाघों की आवाजाही बढ़ी है रातापानी की तरफ से भोपाल के जंगल में बाघों की आवाजाही पहले से बढ़ गई है। इस पर नजर रखें हुए हैं - डॉ. एसपी तिवारी, कंजरवेटर फॉरेस्ट, भोपाल