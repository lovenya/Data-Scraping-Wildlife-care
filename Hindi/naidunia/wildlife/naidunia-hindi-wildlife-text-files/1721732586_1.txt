मांडू के वार्ड क्रमांक 15 में रहने वाली सारदी उम्र 15 वर्ष पिता दीवान अपने घर के आगे स्थित खोदरे में आसपास के छोटे बच्चों के साथ बकरियां चरा रही थी। यह क्षेत्र मांडू से लगा है, पर नीचे का हिस्सा धामनोद वन परिक्षेत्र की भारुड़पुरा सब रेंज की बीट है। जख्मी बालिका ने बताया कि बकरियां लेकर हम चल रहे थे, वहीं नीचे की तरफ तेंदुआ घात लगाए बैठा हुआ था। तेंदुआ आकार में भी बहुत बड़ा था। उसने हम पर हमला बोल दिया। बालिका को हाथ मुंह और सिर पर तेंदुए ने पंजे मारे। इससे वह बुरी तरह जख्मी हो गई। जानकारी मिलने पर आसपास के ग्रामीण मौके पर पहुंचे। मालती गावर के वाहन से बालिका को मांडू लाया गया। जानकारी मिलने पर वन परिक्षेत्र अधिकारी मौके पर पहुंचे, एंबुलेंस की उपलब्धता नही होने के कारण सोनू यादव ने अपना वाहन लाकर बालिका को जिला चिकित्सालय पहुंचाया। जख्मी बालिका के साथ डिप्टी रेंजर मांडू राजेश मालवीय और रक्षक प्रकाश पांडे भी धार चिकित्सालय पहुंचे फिलहाल बालिका खतरे से बाहर है। बालिका का इलाज धार जिला चिकित्सालय में चल रहा है। कई पशुओं और मनुष्य को मौत के घाट उतार चुके हैं तेंदुएः प्राचीन काल से ही मांडू के जंगलों में तेंदुआ की चहल कदमी देखने को मिली है, जो आज भी जारी है। तेंदुए मांडू वन परिक्षेत्र में दूध मुहे बच्चे के साथ कई पशुओं को मौत के घाट उतार चुके हैं। आए दिन तेंदुए की मानव और पशुओं पर हमले की खबरें मिलती रहती हैं। मांडू के आसपास दोनों और के क्षेत्रों में तेंदुओं का विचरण करना आम बात हो गई है। राहगीरों के साथ देशी व विदेशी सैलानियों ने मांडू में घूमते तेंदुए के फोटो इंटरनेट मीडिया पर अपलोड किए हैं।