अधिकारियों का कहना है कि नामीबिया में चीता राष्ट्र की संपत्ति है, इसलिए वहां से चीता लाने की प्रक्रिया थोड़ी जटिल हो सकती है। नामीबिया ने कुछ शर्तें भी रख दी हैं, जिन्हें लेकर भारत सरकार असहज हो सकती है। ऐसे में चीता लाने के लिए दूसरा विकल्प दक्षिणी छोर का गणराज्य ही बचता है। जानकार बताते हैं कि वहां जो संस्था चीता पालती है, वह कुछ शुल्क लेकर उन्हें आसानी से दे सकती है। ऐसे में आयात- निर्यात की अनुमति (इम्पोर्ट परमिट) भर चाहिए होगा। मध्य प्रदेश ने बताई अपनी विशेषज्ञता नामीबिया भेजे गए दल के सदस्यों में मध्य प्रदेश के भी अधिकारी शामिल हैं। उन्होंने वहां के अधिकारियों को बताया कि प्रदेश बाघ, तेंदुआ, बारहसिंघा, चीतल, सांभर, नीलगाय सहित अन्य वन्यप्राणियों को एक से दूसरे स्थान पर शिफ्ट करने में विशेषज्ञता रखता है। अधिकारियों ने पन्ना टाइगर रिजर्व में बाघों की पुनर्स्थापना का घटनाक्रम भी वहां के अधिकारियों को बताया, ताकि उन्हें चीता की परवरिश और देखरेख को लेकर प्रदेश पर भरोसा हो जाए। मध्य प्रदेश के कूनो पालपुर राष्ट्रीय उद्यान में चीते को लाने के लिए तैयारियां की जा रही हैं। इस दौरान आस-पास के गांवों में मवेशियों को भी वैक्सीनेशन करवाने की बात सामने आई है। कूनो पालपुर में देशभर से पहुंचने वाले पर्यटकों के लिए भी तैयारियां की जा रही हैं।