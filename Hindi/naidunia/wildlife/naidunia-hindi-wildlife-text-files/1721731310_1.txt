अमेरिका के जू में बाघिन के कोरोना वायरस से संक्रमित होने के बाद मंगलवार को वन मंत्री मोहम्मद अकबर ने प्रदेश के राष्ट्रीय उद्यानों, अभयारण्यों, चिड़ियाघरों और वन्यप्राणी केंद्रों में सुरक्षात्मक उपाय करने, मानव प्रवेश पर रोक लगाने के संबंध में बैठक ली। उन्होंने केंद्रीय चिड़ियाघर प्राधिकरण तथा राष्ट्रीय बाघ संरक्षण प्राधिकरण द्वारा 6 अप्रैल को जारी दिशा-निर्देशों का पूर्णतः पालन सुनिश्चित करने के निर्देश दिए। वन मंत्री अकबर ने बताया कि कोरोना संक्रमण के मद्देनजर राज्य के सभी चिड़ियाघरों, वन्य प्राणी केंद्रों में 15 मार्च से ही मानव प्रवेश पर रोक लगा दी गई है। केंद्रीय पर्यावरण, वन एवं जलवायु मंत्रालय के निर्देशों का पालन सुनिश्चित करने के लिए विभागीय अधिकारियों की बैठक ली। निर्देश से उन्हें अवगत कराया गया। उन्होंने सभी चिड़ियाघरों, वन्य प्राणी केंद्रों की कड़ी निगरानी रखने, आवश्यक सावधानी बरतने, कोरोना संक्रमण के लक्षण पाए जाने पर तत्काल नमूना लेने के निर्देश अधिकारियों को दिए। इस अवसर पर प्रमुख सचिव वन मनोज पिंगुआ, प्रधान मुख्य वन संरक्षक राकेश चतुर्वेदी, प्रधान मुख्य वन संरक्षक (वन्य प्राणी) अतुल कुमार शुक्ल, अपर प्रधान मुख्य वन संरक्षक (वन्य प्राणी) अरुण पांडेय सहित संबंधित विभागीय अधिकारी उपस्थित थे।