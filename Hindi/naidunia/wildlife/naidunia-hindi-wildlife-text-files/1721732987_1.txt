उधर, प्रधानमंत्री नरेन्द्र मोदी ने चीतों को बड़े बाड़े में छोड़ने का वीडियो ट्वीट किया। उन्होंने सभी चीतों के स्वस्थ होने और अच्छी तरह से तालमेल बैठाने पर खुशी भी जताई। नामीबिया से लाए गए चीतों को 17 सितंबर को पीएम मोदी यहां छोड़ा था। तबसे वे क्वारंटाइन बाड़े में हैं। कुल आठ में से दो नर चीतों को शनिवार शाम को बड़े बाड़े में छोड़ा गया। अलग-अलग आकार के आठ बड़े बाड़े बनाए गए हैं। नामीबिया से लाए गए चीतों को पांच बाड़ों में छोड़ना है। तीन दक्षिण अफ्रीका से लाए जाने वाले चीतों के लिए हैं। एक बाड़े में तेंदुए की उपस्थिति चिंता का विषय है। बताया जा रहा है कि तेंदुए को यहां आसानी से पर्याप्त शिकार मिल रहा है। तीन माह पहले चार में से तीन तेंदुए बाड़े से बाहर निकाल लिए गए, लेकिन एक बाड़े में ही रह गया। इसे निकालने के लिए सतपुड़ा टाइगर रिजर्व से बुलाए गए हाथी भी नाकाम साबित हुए। बाड़ों में चीतों की सुरक्षा को देखते हुए सोलर इलेक्ट्रिक फेंसिंग लगाई गई है, ताकि कोई इसे काटकर भी बाड़े में प्रवेश न कर सके। प्रधान मुख्य वन संरक्षक (वन्यप्राणी) जसबीर सिंह चौहान ने बताया कि जहां तेंदुए की मौजूदगी है, उस क्षेत्र की फेंसिंग कर दी गई है।