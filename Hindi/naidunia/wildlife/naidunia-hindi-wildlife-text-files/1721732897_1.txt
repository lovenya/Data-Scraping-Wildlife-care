नए घर को धीरे-धीरे अपना बना रहे चीतेः नामीबिया से मध्य प्रदेश के श्योपुर स्थित कूनो नेशनल पार्क पहुंचे चीते धीरे-धीरे अपने नए घर को अपना रहे हैं। यहां पहुंचने के 24 घंटे बाद रविवार को उनका मूड मस्ती भरा नजर आया। मौसम ने भी उनका बखूबी साथ दिया। गुनगुनी धूप मेें चीते काफी देर तक क्वारंटाइन बाड़े की घास में लोटते रहे। मादा चीता बाड़े में बने मचान की नीचे बैठी दिखी। रविवार को सुबह की जगह शाम को उन्हें भोजन दिया गया। शनिवार की अपेक्षा उन्होंने भोजन भी ठीक से किया। प्रधानमंत्री नरेन्द्र मोदी ने जब शनिवार को चीतों को क्वारंटाइन बाड़े में छोड़ा था, तब वे काफी डरे-सहमे नजर आ रहे थे, लेकिन एक रात में उनके व्यवहार में सहजता आई है। वे घास को सूंघते और वातावरण से सामंजस्य बैठाने की कोशिश करते दिखे। वन्यजीव विशेषज्ञों ने रातभर सीसीटीवी कैमरे और वाच टावर से चीतों की हर गतिविधि पर नजर रखी। इस तरह बीती पहली रातः शनिवार रात 11 बजे तक चीते चहलकदमी करते रहे। रात में नर चीता दो बार बाड़े में बने मचान पर करीब डेढ़ घंटे बैठे। एक चीता पेड़ के नीचे और एक खुले मैदान में रहा। रात एक बजे मादा चीते के बाड़े के हौद से एक चीते ने पानी पिया और करीब 150 मीटर दूर जाकर बैठ गया। इस दौरान मादा चीता घास पर लेटी रही। रात में वन्य जीव विशेषज्ञ तीन से चार बार बाड़े के नजदीक गए और करीब आधे घंटे तक उनकी गतिविधियाें पर नजर रखी। प्रबंधन का कहना है कि बाड़े में छोड़ने के बाद चीतों को पकड़कर चेकअप नहीं करना है, वरना वह डिस्टर्ब हो सकते हैं। इसलिए दूर से ही मानीटरिंग की जाएगी। रात करीब 2.30 बजे चीते सो गए और सुबह पांच बजे फिर खड़े गए। ऐसा रहा दूसरा दिनः कूनो प्रबंधन की मानें तो रविवार की सुबह चीतों ने मैदान में अठखेलियां कीं। मादा चीतों ने बाड़े में कुछ दौड़ भी लगाई। सुबह 8.45 बजे तीन चीतों ने पानी पीया। दिन में उन्हें खाने को कुछ नहीं दिया गया। शाम करीब पांच बजे उन्हें भैंस का मांस परोसा गया। छह चीतों ने ठीक से भोजन किया, जबकि दो मादा चीतों ने कम खाना खाया। साथ नजर आए रहे दोनों भाईः आठ चीतों में तीन नर और पांचा मादा चीते हैं। इनमें दो भाइयों का जोड़ा भी है। दोनों को कल प्रधानमंत्री मोदी ने एक ही बाड़े में छोड़ा था। ये दोनों चीते ज्यादातर समय साथ ही मस्ती करते नजर आए। अधिकारियों ने बताया कि ये अपना शिकार भी साथ ही करते हैं। ऐसे हो रही निगरानीः चीतों को गले में कालर आइडी पहनाई गई है, इससे पहले दिन से ही चीतों की निगरानी शुरू हो गई है। विशेष बाड़े के नजदीक पांच टावर लगे हैं, जिन पर हाई रिजाल्यूशन थर्मल इमेज कैमरे लगाए गए हैं। कैमरों का एक कंट्रोलरूम बाड़े से कुछ दूरी पर बना है, दूसरा श्योपुर स्थित कूनो आफिस में है। प्रत्येक टावर पर रात में एक-एक कर्मचारी की तैनाती की गई है। चीतों की सेवा के लिए 35 लोग तैनात हैं। वर्जन- रात में विशेषज्ञों ने बाड़े के बाहर से नजर रखी थी। सुबह के समय मादा चीता बाड़े में अठखेलियां करती नजर आई। रविवार शाम को उन्हें भोजन में भैंस का मांस दिया गया है। हम उन पर बराबर नजर रखे हुए हैं। पीके वर्मा, डीएफओ कूनो नेशनल पार्क