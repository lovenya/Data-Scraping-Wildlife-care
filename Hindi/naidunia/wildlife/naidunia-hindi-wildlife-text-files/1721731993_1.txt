शिकायत के बाद वन मंत्रालय ने विभाग से जबाब मांगा है। वन विभाग के सूत्रों की मानें तो हाथियों को सूखा धान खिलाने का मकसद था कि उनको भोजन मिलने लगेगा, तो वह रहवासी क्षेत्र में प्रवेश नहीं करेंगे, जिससे हाथी और मानव के बीच संघर्ष की घटनाओं पर लगाम लगेगी। वहीं, वन्यजीव प्रेमी का कहना है कि हाथियों को खराब धान दिया जा रहा है, इसके उनके स्वास्थ्य पर प्रभाव पड़ेगा। ज्ञात हो कि हाथी मानव द्वंद्व प्रदेश में एक बड़ी समस्या बनकर उभर रही है। प्रदेश में गर्मी के मौसम में ग्रामीण अंचलों में जंगली हाथियों का उत्पात बढ़ जाता है। प्राकृतिक जलस्रोतों के सूखने पर फसलों की कटाई के बाद हाथियों के समक्ष चारा, पानी की समस्या उत्पन्न हो जाती है। भोजन-पानी की तलाश में हाथी आबादी क्षेत्र की ओर रुख करते हैं। हाथी स्वच्छंद विचरण करते हुए न केवल फसलों को रौंदते हैं, बल्कि मकानों को तोड़ने के साथ लोगों को कुचलकर मौत के घाट उतार देते हैं। हाथियों द्वारा खेतों में धान फसल खाने तथा लोगों के घरों में तोड़फोड़ करने की घटना को लेकर अधिकारियों को लगा कि हाथी खेतों में धान खाने के बाद घरों में संग्रहित धान खाने आते हैं। इसी बात को ध्यान में रखते हुए हाथियों को धान परोसने की योजना बनाई गई। करोड़ों फूंकने के बाद भी नहीं निकला हल वन विभाग से मिली जानकारी के मुताबिक वर्ष 2011 से 2021 के बीच मानव-हाथी द्वंद्व को रोकने के लिए विभाग ने सोलर फेंसिंग, मधुमक्खी पालन, रेडियो कॉलर लगाने सहित कई उपाय किए। इन पर शासन ने 45 करोड़ रुपये से अधिक की राशि खर्च की, लेकिन नतीजा कुछ भी नहीं निकला। हाथियों के संरक्षण के दावों के बीच बीते पांच वर्षों में 36 से अधिक हाथियों और करीब 300 से अधिक लोगों की जान जा चुकी है। केंद्रीय मंत्रालय ने मांगा जवाब सूत्रों की मानें तो केंद्रीय पर्यावरण, वन एवं जलवायु परिवर्तन मंत्रालय ने पीसीसीएफ कार्यालय वन्यजीव को 13 सितंबर को फाइल क्रमांक 2-11/2020 भेजकर हाथियों को किसके आदेश पर धान खिलाने कहा गया है। इस संबंध में ई-मेल के माध्यम से तत्काल जवाब देने की बात कही है। वन्यजीव प्रेमियों ने जताई थी आपत्ति वन्यजीव प्रेमियों ने हाथियों को धान परोसने के मामले में आपत्ति दर्ज कराया है। उनका मानना है कि हाथियों को धान परोसना गलत है, यह उनके लिए प्राकृतिक भोजन नहीं है। साथ ही हाथी सूखे धान की जगह खेत में पक रहे धान की बाली खाने के आदी हैं। सूखे धान का छिलका हाथियों के गले में फंसेगा। साथ ही हाथी पका धान खाने के आदी हो गए तो वे धान की खुशबू से बार-बार रहवासी क्षेत्र में घुसेंगे। इससे मानव-हाथी द्वंद्व और बढ़ेगा। अध्ययन के बाद देंगे जवाब हाथियों को धान खिलाने के संबंध में पत्र आया है, इसकी पड़ताल की जा रही है। सभी जगहों से जानकारी मंगाई जा रही है। जानकारी मिलने के बाद उसका अध्ययन किया जाएगा। इसके बाद केंद्रीय मंत्रालय को जवाब दिया जाएगा। - पीवी नरसिंग राव, प्रधानमुख्य वन संरक्षक वन्यजीव छत्तीसगढ़