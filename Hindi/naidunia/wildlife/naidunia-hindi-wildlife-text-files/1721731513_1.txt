डुमना सफारी का सपना चूर: स्थानीय प्रशासन ने डुमना नेचर पार्क में सफारी के लिए तैयारी की। इसमें टाइगर सफारी को लेकर भी प्रयास करने का दावा जनप्रतिनिधियों ने किया था। हालांकि मुख्यमंत्री डुमना में चिड़ियाघर बनाने का प्रस्ताव दे चुके थे। जिसके आधार पर वन विभाग ने प्रस्ताव तैयार किया था। जो केंद्रीय चिड़ियाघर प्राधिकरण भेजा गया था। वहां से आई टीम में देखा कि डुमना नेचर पार्क के करीब डुमना एयरपोर्ट है। जहां से ध्वनि प्रदूषण तथा वृक्षों की ऊंचाई संबंधित समस्या आएगी। जिसके बाद प्रमुख सचिव वन विभाग ने संभागायुक्त को पत्र लिखकर इसकी जानकारी दी। जिसमें नए स्थल चिन्हित कर प्रस्ताव बनाकर भेजने को कहा।वक्त हुआ बर्बाद,पहले ही तय था: नगर निगम की तरफ से डुमना नेचर पार्क को सफारी सह चिड़ियाघर बनाने के खिलाफ पहले ही जानकारी दी गई थी। जनप्रतिनिधियों के आपसी मतभेद में बेवजह दूसरे विकल्प को नजरअंदाज किया जा रहा था। पूर्व महापौर डॉ.स्वाति गोडबोले के कार्यकाल में साफ किया गया था कि डुमना नेचर पार्क के पास खंदारी जलाशय है जिसका पानी शहर के एक तिहाई इलाकों में सप्लाई होता है ऐसे में वहां सफारी बनाना उपयुक्त नहीं है। इसके अलावा ट्रिपलआईटी डीएम और डुमना एयरपोर्ट होने से भी वन्य जींवों को यहां परेशानी होगी। शहर में बनेगा चिड़िया घर: जबलपुर को एक चिड़ियाघर की सौगात मिलना तय है। ठाकुरताल,संग्रामसागर के आस पास की जमीन को इसके लिए चिन्हित किया जा सकता है। बताया जाता है कि 500 एकड़ से ज्यादा जमीन वन विभाग की इस क्षेत्र में है। जो वन्यजींवों के लिए उपयुक्त मानी जा रही है। नयागांव की पहाड़ी में लंबे समय से तेंदुआ की आमद भी बनी हुई है। वर्जन.... जबलपुर को चिड़ियाघर की सौगात मिलेगी। डुमना नेचर पार्क में फिलहाल प्रस्ताव निरस्त हो गया है। अब नया इलाका चिन्हित किया जा रहा है। एक हफ्ते के भीतर तीन स्थल चिन्हित कर शासन को भेजा जाएगा। चंद माह में इसकी मंजूरी मिलने की उम्मीद है। बी चंद्रशेखर,संभागायुक्त