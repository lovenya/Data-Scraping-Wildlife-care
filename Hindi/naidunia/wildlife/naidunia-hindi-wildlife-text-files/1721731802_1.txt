नलकेश्वर के क्षेत्र में जंगली जानवरों की भरमार है। यहां पर कई प्रकार के जानवर मिलते हैं, इनमें विलुप्त प्रजाति एवं क्रटिकल इन डेंजर में पाया जाने वाला चौसिंगा भी शामिल है। इन जानवरों की संख्या का पता लगाने एवं नए जानवरों की तलाश के लिए तेंदुए पर पीएचडी कर रहे डी पवार ने वन विभाग की इजाजत से ट्रेप कैमरे लगाए थे। इन कैमरों में कई सारे जानवरों की फोटो कैद हुईं। वहीं एक तेंदुए का परिवार भी सामने आया था, लेकिन इस परिवार में एक नर तेंदुए के गले में जंगली सुअरों , हिरण, आदि को शिकारियों द्वारा पकडने के लिए लगाया जाने वाला फंदा फंसा दिखा है। फाेटो सामने आने के बाद वन विभाग ने पहले गांधी वन्य प्राणी उद्यान से पिंजरा मंगवाकर लगाया, लेकिन तेंदुआ काफी बडा होने के कारण उसमें नहीं आ पाया। इसके चलते वन विभाग ने अब शिवपुरी के माधव नेशनल पार्क से पिंजरे मंगवाए गए थे। साथ ही तेंदुए को पकडकर उसके उपचार के लिए शिवपुरी वन विभाग की टीम भी नलकेश्वर पहुंची थी। पांच दिनों के इंतजार के बाद भी वन विभाग की टीम तेंदुए को नहीं पकड सकी है। इसके चलते शिवपुरी से आई टीम वापस लौट गई है। वहीं वन विभाग तेंदुए के पंजों के निशानों को तलाश रहा था, लेकिन शुक्रवार और शनिवार को हुई बारिश के कारण सभी प्रकार के पंजों के निशान मिट गए हैं । वहीं बारिश हो जाने के कारण जगह-जगह गढडों में पानी भर गया है, इसके कारण जंगली जानवरों ने तिघरा जलाशय के पास आना भी बंद कर दिया है। अब वह घने जंगल में पहुंच गए हैं। तेंदुआ ठीक नहीं हुआ तो हो सकता है हिंसकः तेंदुआ जिस स्थान पर रहता है उसके पास से ग्रामीणों के आने-जाने का रास्ता है, साथ ही कई गांव भी हैं। घायल जानवर शिकार नहीं कर पाता है, ऐसे में उसके लिए इंसान ही आसान शिकार होते हैं। हालांकि इन तेंदुओं के होने से ग्रामीणों को काफी फायदा है, क्योंकि यह हर दो से तीन दिन में नीलगाय, हिरण एवं सुअरों का शिकार करते हैं। जिससे ग्रामीणों की फसल का बचाव होता है। वर्जन तेंदुए को खोजने के लिए कई टीमें लगी हैं, लेकिन बारिश में पंजों के निशान गायब हो गए हैं। ऐेसे में उसे खोजना काफी कठिन हो रहा है। कैलाश शर्मा, एसडीओ सोनचिरैया अभ्यारण्य वन विभाग