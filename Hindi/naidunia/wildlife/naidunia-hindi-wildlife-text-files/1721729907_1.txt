धमतरी जिला मुख्यालय से 65 किलोमीटर दूर गंगरेल बांध के डुबान क्षेत्र का ग्राम अकलाडोंगरी है। यहां के प्राथमिक स्वास्थ्य केन्द्र में 23 अगस्त की रात 11.30 बजे माटेगहन की यशोमती और पदमपुर की योगेश्वरी गोंड प्रसव पीड़ा से कराहते हुए पहुंचीं। वहां ग्रामीण चिकित्सासहायक डॉ. पुष्पेन्द्र कुमार ज्वाला और दो अटेंडर मौजूद थे। अस्पताल से एक किलोमीटर दूर किराए के मकान में रहने वाली स्टाफ नर्स रश्मि कुजूर को लेने दोनों अटेंडर बाइक से उसके घर पहुंचे। अटेंडर मोटरसाइकिल और स्टाफ नर्स स्कूटी पर सवार होकर अस्पताल के लिए निकले। आधा किलोमीटर की दूरी तय करने के बाद एक मादा भालू दो शावकों के साथ सड़क पर बैठी नजर आई। एकबारगी तो तीनों सहम गए। फिर उन्होंने गाड़ियों की लाइट बार-बार भालुओं की तरफ कर उन्हें भगाने की कोशिश करनी शुरू की। वहीं जोर-जोर से आवाज भी देते रहे। करीब 20 मिनट के प्रयास के बाद भालू जंगल की ओर भाग गए। तब रश्मि अस्पताल पहुंची और दोनों डिलीवरी कराई। प्रसव कराना था जरूरी स्टाफ नर्स रश्मि कुजूर ने बताया कि भालुओं को देखकर डर जरूर लगा, लेकिन यह भी सोचा कि यदि मैं लौट जाती हूं तो दो महिलाओं की जिंदगी खतरे में पड़ जाएगी। इसी बात ने मुझे हिम्मत दी और अटेंडरों के साथ मिलकर भालुओं को भगाने का निर्णय लिया। दोनों की सकुशल डिलीवरी कराने से बड़ा सुकून मिल रहा है। उसने बताया कि इसके पहले भी तीन-चार बार आपात स्थिति में अस्पताल आते समय रात के समय भालुओं से सामना हो चुका है। उसने बताया कि अस्पताल में बाउंड्रीवाल नहीं होने के कारण रात में अस्पताल परिसर तक भालु घुस आते हैं। --