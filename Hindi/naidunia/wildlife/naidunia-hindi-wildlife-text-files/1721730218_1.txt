अच्छी बात यह है कि इस साल अब तक बीते 3 सालों की तुलना में 3 गुना कम घड़ियाल बच्चे कमजोर इम्युनिटी सिस्टम के कारण मरे हैं। ज्ञात हो कि इस साल अंडों से अपेक्षा कृत अब तक के रिकॉर्ड में सबसे अधिक घड़ियाल जन्मे थे। इसी हफ्ते मरे 6 घड़ियालों के शव को पीएम के बाद डीप फ्रीजर में रखा गया था। देवरी ईको सेंटर पर इस साल चंबल से लाए गए 200 अंडों में से पहली बार 98 फीसदी सफल हैचिंग हुई थी। यानि 196 बच्चें ने जन्म लिया था और महज 4 अंडे ही बेकार हुए थे। जन्म लेने के बाद आम तौर पर सितंबर महीने तक लगभग 25 फीसदी घड़ियाल बच्चे कमजोर प्रतिरोधक क्षमता के कारण मर जाते हैं। सितंबर आखिर तक हर साल ईको सेंटर पर 30 से 35 घड़ियाल बच्चे मर जाया करते थे। लेकिन इस साल सितंबर आखिर तक घड़ियालों की मौत का आंकड़ा सिर्फ 14 तक ही पहुंचा है। यानी कि इस साल अब तक की शिशु घड़ियाल मृत्यु दर 25 फीसदी की जगह महज 7 फीसदी रही है। चंबल के प्राकृतिक वातावरण में जन्म लेने वाले 3 हजार घड़ियालों में से सिर्फ 2 फीसदी ही बच पाते हैं। जबकि ईको सेंटर पर यह रेसियो बढ़ जाता है। डीएफओ डॉ. एए अंसारी के मुताबिक मई महीने से लेकर अब तक कुल 14 घड़ियाल शावकों की मौत हुई है। जिसमें से छह नवजात घड़ियाल 17 से 22 सितंबर के बीच में मरे हैं। अधिकारियों की मानें तो यह रेशियो बीते वर्षों की तुलना में बहुत कम है और यह अच्छे संकेत हैं। इस साल हुआ है नया प्रयोग सितंबर महीने तक जहां 25 फीसदी घड़ियाल शावक ईको सेंटर पर मर जाते थे वहीं इस साल केवल 7 फीसदी की ही मौत होने के पीछे अधिकारी देखरेख के सही तरीके को अपनाए जाने को मुख्य वजह बता रहे हैं। इस साल से वाइल्ड लाइफ इंस्टीट्यूट ऑफ इंडिया देहरादून के विशेषज्ञों की सलाह पर घड़ियालों को जीवन रक्षक दवाएं भी उपलब्ध कराई गई हैं। इनकी वजह से भी घड़ियालों की मौतों के अनुपात में गिरावट हुई है। इनका कहना है इस साल एक साल जन्मजात घड़ियालों की मौत के अनुपात में बड़ी गिरावट दिखाई दी है। तीन महीने में 14 घड़ियालों की मौत हुई है। जबकि पिछले वर्षों में आंकड़ा 30 से 35 तक पहुंच जाता था। इस हफ्ते 7 घड़ियाल शावकों की मौत हुई थी। जिन्हें डीप फ्रीजर से निकालकर आज अंतिम संंस्कार किया गया है - डॉ. एए अंसारी, डीएफओ मुरैना