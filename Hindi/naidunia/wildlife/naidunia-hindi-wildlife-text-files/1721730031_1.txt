ग्राम पंचायत खट्टी के आश्रित ग्राम सेनभाठा में सोमवार 28 नवंबर की सुबह चार भालुओं को गांव में खुलेआम विचरण करते देख ग्रामीणों में दहशत फैल गई। सभी एक साथ इकट्ठा होकर भालुओं को गांव से खदेड़ने में लग गए। इसी बीच अफरा-तफरी में एक भालू गांव में ही शौचालय बनाने के लिए खोदे गए गड्ढे में गिर गया। वहीं तीन भालू जंगल की ओर भाग गए। दिनभर भालू सेप्टिक टैंक में गिरा रहा। हालांकि बागबाहरा वन विभाग एवं कोमाखान थाने के अधिकारी-कर्मचारी सूचना मिलते ही तत्काल मौके पर पहुंच गए थे। गड्ढे में गिरे भालू को सुरक्षित बाहर निकालने के उपाय में दिनभर गांव में डटे रहे। भालू को बाहर निकालने के लिए सावधानी बरतने का विशेष ध्यान रखा जा रहा था, ताकि भालू के गड्ढे से बाहर निकलने पर वह किसी ग्रामवासी को नुकसान न पहुंचाए। सुरक्षा की दृष्टि से शाम होते ही गांव में कोटवार द्वारा मुनादी कर सभी ग्रामीणों से अपने घरों को बंद कर सुरक्षित रहने को कहा गया, वन परिक्षेत्र अधिकारी बागबाहरा मनोज चंद्राकर के मार्गदर्शन में शत्रुघन नेताम (डिप्टी रेंजर बागबाहरा ), मुस्ताक अली (डिप्टी रेंजर कोमाखान), भरत साहू, दण्डेश्वर दुबे, कोकिल कांत दिनकर, लोकेन्द्र आवड़े, टोकेश यादव, पूनम साहू, शनि ठाकुर सहित कोमाखान थाने के राहुल शर्मा, भास्कर चंद्राकर की दिनभर की मेहनत के बाद भालू को टैंक से सुरक्षित बाहर निकाला गया। भालू गड्ढे से बाहर निकलते ही बिना किसी को क्षति पहुंचाए तेजी से जंगल की भाग गया। --