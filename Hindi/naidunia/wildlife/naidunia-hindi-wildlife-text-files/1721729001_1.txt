सभा में मुख्य अतिथि प्रो डॉ. शशि गुप्ता शासकीय महाप्रभु वल्लभाचार्य महाविद्यालय महासमुंद उपस्थित रहीं। सभा की अध्यक्षता व्याख्याता वेडनर मेमोरियल स्कूल अवनीश वाणी तथा विशिष्ट अतिथि व्याख्याता शिशु संस्कार केन्द्र महासमुन्द, डीपी साहू उपस्थित रहे। वहीं अन्य विभिन्न शालाओं से आए शिक्षकगण व छात्र-छात्राएं भी बहुत बड़ी संख्या में उपस्थित रहे। कार्यक्रम में वनमंडलाधिकारी आशुतोष मिश्रा ने वनों के संरक्षण व संवर्धन में जनभागीदारी को महत्वपूर्ण बताया। वनरक्षक प्रशिक्षण शाला के प्रशिक्षु कृष्णा राव ने कहा कि आज के बच्चे वन्य प्राणियों की जीवन शैली से प्रेरणा लेकर एक अच्छा नागरिक होने का परिचय दे सकते हैं। शिशु संस्कार केंद्र महासमुन्द की छात्रा सुधा चंद्राकर के अनुसार वन्यप्राणी संरक्षण से संबंधित कार्यक्रमों के आयोजनों से बच्चों में वन एवं वन्य प्राणी के प्रति जागृति एवं व्यक्तित्व विकास होता है। शासकीय आदर्श बालक उमावि महासमुंद के छात्र गुप्तेश आचार्य ने कहा कि मांसाहार प्राणियों के अवैध शिकार का प्रमुख कारण है। विशिष्ट अतिथि डीपी साहू ने कहा कि जितने आप अपने करीब होते हैं। उतना ही वन्य प्राणियों के करीब होने की कोशिश करें। तभी वन्य प्राणी संरक्षण का कार्य कर पाएंगे। कार्यक्रम की अध्यक्षता कर रहे अवनीश वाणी ने कहा कि हम अपने सामान्य जीवन में भूलों के लिए सॉरी कह कर बच जाते हैं। जिस तरह से हम प्रकृति का विनाश कर रहे हैं। उसकी जिम्मेदारियों व दुष्परिणाम से हम सॉरी बोलकर नहीं बच सकते। मुख्य अतिथि प्रो डॉ. शशि गुप्ता ने प्राकृतिक संसाधनों का महत्व बताते हुए कहा कि जो आक्सीजन व दवाएं हमें अस्पतालों में हजारों रुपए में प्राप्त होती है। उन्हें ये वृक्ष मुफ्त में देते है। विभिन्न धार्मिक परंपराओं में भी प्राणियों को न सताने या मारने की शिक्षा दी जाती है। वहीं विभिन्न प्राणियों द्वारा हमें आने वाली प्राकृतिक आपदाओं के भी संकेत मिलते हैं। आभार प्रदर्शन व कार्यक्रम की समापन की घोषणा आरएस मिश्रा उप प्रबंध संचालक जिला वनोपज सहकारी महासमुन्द द्वारा की गई। कार्यक्रम का संचालन लवकुश पांडेय वनपाल महासमुन्द द्वारा किया गया।