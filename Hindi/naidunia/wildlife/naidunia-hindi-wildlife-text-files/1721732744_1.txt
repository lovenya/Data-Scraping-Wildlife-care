कूनो पार्क का जंगल पड़ोसी जिले शिवपुरी और राजस्थान के जिले बारां से सटा हुआ है। यह जंगल राजस्थान के मुकुंदरा हिल टाइगर रिजर्व, रथंबोर नेशनल पार्क तक कारिडोर भी बनाता है। यह भी डर है कि जंगल में छोड़े जाने के बाद चीते इस कारिडोर पर न चल पड़ें, इसलिए शिवपुरी और बारां जिले की सीमाओं तक अस्थायी चौकी बनाकर नजर रखी जाएगी। चीता परियोजना राष्ट्रीय महत्व का विषय है। इस कारण पूरी सावधानी बरती जा रही है। वन अधिकारी बताते हैं कि 17 सितंबर को नामीबिया से सेटेलाइट कालर लगे हुए चीते ही आएंगे और इसी दिन से चीतों की निगरानी शुरू हो जाएगी। वैसे तो क्वारंटाइन अवधि के एक महीने चीते विशेष बाड़े में रहेंगे और उसके बाद बड़े बाड़े में छोड़े जाएंगे। यहां दो महीने रखे जाएंगे। इसके बाद उन्हें जंगल में खुला छोड़ा जाएगा। साथ चलेगा ट्रैकिंग दल चीतों की निगरानी के लिए पन्ना नेशनल पार्क का तरीका भी अपनाया जाएगा। जंगल में खुला छोड़े जाने के बाद कई तरह से चीतों की निगरानी की जाएगी। उसमें से एक तरीका ट्रैकिंग दल भी है। प्रत्येक चीते के साथ एक दल चलेगा। यह डेढ़ सौ मीटर की दूरी पर एंटीना लेकर चलेगा। इसकी मदद से चीते के मूवमेंट का पता चलता रहेगा। यदि आधा घंटा से ज्यादा चीता एक ही स्थान पर है और उसके शरीर में कोई हरकत नहीं हो रही है तो दल वरिष्ठ अधिकारियों को सूचना देगा और मौके पर पहुंचकर देखेगा। पन्ना टाइगर रिजर्व में बाघों की पुनर्स्थापना के दौरान यही तरीका अपनाया गया था।