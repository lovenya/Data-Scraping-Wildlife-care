चिड़ियाघर में नगर निगम ने जोधपुर से 4 मादा एवं 2 नर चिंकारा हिरण मंगाए हैं। साथ ही बिलासपुर चिड़ियाघर से 1 नर एवं 1 मादा तेंदुआ मंगाने के लिए पत्र लिखा है। संभवत: इन वन्य प्राणियाें को लाने के लिए मंजूरी मिल चुकी है। वहीं चिड़ियाघर के विस्तार के लिए स्वर्णरेखा नदी के दूसरी तरह रेपटाइल एवं बर्ड पार्क बनाया जाएगा। इसके लिए लंबे बनाए जा रहे लोहे के पुल का कार्य भी लगभग पूर्ण हो चुका है। इस पुल के बन जाने के बाद यहां पर रेपटाइल (सरीसर्प) एवं बर्ड (पक्षी) पार्क बनाने का कार्य प्रारंभ किया जाएगा। इससे पहले यहां पर बाउंड्रीवाल एवं जलविहार के सामने खाेले गए गेट को बंद करना है। साथ ही यहां पर झोपड़ी बनाकर रहने वाले लोगों को शिफ्ट किया जाएगा। इसके लिए फाइल पर नगर निगम आयुक्त ने हस्ताक्षर कर दिए हैं। बड़े पिंजरों में रहेंगे पक्षीः करीब एक हेक्टेयर से बड़े क्षेत्र में काफी ऊंचाई तक पिंजरा बनाया जाएगा। इसमें प्राकृतिक पेड़ आदि लगाए जाएंगे। यहां पर पक्षियों की कई सारी प्रजातियों को खुला रखा जाएगा। यहां पर घूमने के लिए जाने वाले लोग प्राकृतिक रूप में पंक्षियों को उड़ता एवं खेलता देख सकेंगे। सरीसर्प के अलग से बनेंगे पिंजरेः सरीसर्पों के लिए अलग से एक हेक्टेयर में स्थान बनाए जाएंगे। इसमें सभी प्रकार के सरीसर्पेां को रखा जाएगा। इसमें मगर, घड़ियाल, सांप, छिपकली आदि रहेंगे। नदी की बाउंड्री किनारे लगेंगे फूल वाले पौधेः नदी के किनारे कई प्रकार की प्रजातियों के फूल वाले पौधे लगाए जाएंगे। इसके कारण प्रत्येक सीजन में यहां पर फूल खिले दिखेंगे। वर्जन- चिड़ियाघर में नए वन्य प्राणी लाने के लिए पत्र भेज दिए गए हैं, जल्द ही इन वन्य प्राणियाें को लाने के लिए टीमों को भेज दिया जाएगा। साथ ही नए पक्षी एवं सरीसर्प पार्क को भी जल्द ही बनाया जाएगा। किशोर कान्याल, नगर निगम आयुक्त