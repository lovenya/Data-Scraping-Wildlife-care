वाइल्ड लाइफ मुख्यालय लंबे समय से स्टाफ की पूर्ति की मांग कर रहा है, लेकिन वन मुख्यालय इन प्रस्तावों को गंभीरता से नहीं ले रहा है। सभी संरक्षित क्षेत्रों में वनरक्षक के 1456 में से 492 पद खाली हैं। शहडोल सर्कल में 25 नवंबर 2017 से 28 जनवरी 2018 तक पांच बाघ, एक शावक व एक तेंदुए का शिकार हुआ है। यह कान्हा, बांवगढ़ एवं पेंच टाइगर रिजर्व का कॉरिडोर है। इसमें लगातार बाघों का मूवमेंट रहता है और प्रभावी मॉनीटरिंग न होने के कारण शिकारी यहां आसानी से अपने मकसद में सफल होते रहे हैं। उधर, हाल ही में कान्हा पार्क में नक्सलियों ने एक वन चौकी जला दी और वनकर्मियों से दो वायरलेस सेट छीन ले गए। उल्लेखनीय है कि प्रदेश में छह टाइगर रिजर्व, 10 नेशनल पार्क और 25 अभयारण्य हैं। वनरक्षकों के 492 पद खाली पार्कों में बड़े पद कभी खाली नहीं रहते। दरअसल, यहां आने वाले अफसर दूसरी झंझटों से बच जाते हैं। इसलिए सहायक वन संरक्षक (एसडीओ) और वनक्षेत्रपाल (रेंजर) के पद हमेशा भरे रहते हैं। जबकि पार्कों में मॉनीटरिंग और सूचना का जिम्मा संभालने वाले उन वनक्षेत्रपाल, वनपाल और वनरक्षकों के पद खाली हैं। इनमें उप वनक्षेत्रपाल के 126 पद स्वीकृत हैं, जिनमें से 23 खाली हैं। ऐसे ही वनपाल के 404 पद स्वीकृत हैं और 106 खाली। सबसे ज्यादा वनरक्षकों के पद खाली हैं। जबकि मॉनीटरिंग का वास्तविक जिम्मा उन्हीं पर है। नहीं हो रही मॉनीटरिंग वनरक्षकों की कमी के कारण पार्कों में नियमित गश्त नहीं हो रही है। कई-कई जगह 20 वर्ग किमी क्षेत्र में गश्त का जिम्मा एक वनरक्षक को सौंप रखा है। जिससे पार्क और पार्कों से सटे क्षेत्र में फंदा लगाकर, पोखर में जहर घोलकर या करंट बिछाकर वन्यप्राणियों को मारा जा रहा है। कर्मचारियों की कमी के कारण विभाग का सूचना तंत्र भी कमजोर हो गया है। पार्क के किसी एक इलाके में होने वाली हलचल की खबर पार्क प्रमुख तक पहुंचने से पहले बड़ी घटना घटित हो जाती है। चार साल से मांग रहे वनरक्षक वाइल्ड लाइफ मुख्यालय चार साल से लगातार वनरक्षकों के खाली पद भरने की मांग कर रहा है। चार प्रस्ताव वन मुख्यालय और शासन को भेजे गए हैं, लेकिन अब तक ये पद नहीं भरे गए। वाइल्ड लाइफ मुख्यालय पार्कों में वन्यप्राणी अनुभव रखने वाले फील्ड डायरेक्टर और डिप्टी डायरेक्टरों की नियुक्ति की भी मांग करता रहा है, लेकिन इसे भी पूरा नहीं किया जा रहा। जल्द भरेंगे पद पार्कों में 25 से 30 फीसदी पद खाली हैं। इन्हें जल्द ही भरा जा रहा है - डॉ. दिलीप कुमार, एपीसीसीएफ, वाइल्ड लाइफ मुख्यालय