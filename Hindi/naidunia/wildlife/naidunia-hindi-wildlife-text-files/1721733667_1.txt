कटघोरा (नईदुनिया न्यूज)। शहीद वीर नारायण चौक के समीप स्वामी आत्मानंद स्कूल के पास निर्माण हो रहे दुकान के बाउंड्रीवाल के पास सागौन पेड़ पर पांच फीट लंबा अजगर को मजदूरों ने देखा। भयभीत होकर काम छोड़ बाहर निकल गए। जानकारी मिलने पर लोगों की भीड़ वहां लग गई। पेड़ में अजगर के होने की जानकारी स्थानीय व्यापारी मुकेश गोयल ने सर्पमित्र केशव जायसवाल को दी। सूचना मिलते ही वन विभाग की टीम के साथ केशल मौके पर पहुंचे और पेड़ पर लिपटे अजगर को नीचे उतारने रेस्क्यू किया, पर अजगर पेड़ की टहनी को नही छोड़ रहा था। इसी बीच वहां पर पहुंचे भाजपा नेता मनोज नायडू ने भी सर्पमित्र केशव को सहयोग किया और बड़ी मशक्कत के बाद अजगर को सुरक्षित नीचे उतारा। बाद में वन विभाग की टीम के साथ अजगर को सुरक्षित जंगल की ओर छोड़ दिया गया। इस दौरान लोगों की भीड़ लगने से मार्ग घंटो बाधित रहा। ग्राम डुडगा में निवासरत 26 वर्षीय केशव जायसवाल को सांप पकड़ने का शौक छह साल से है और धीरे-धीरे उसने स्नेक रेस्क्यू करना शुरू किया। केशव स्नेक कैचर के रूप में कटघोरा और आसपास के ग्रामीण अंचल में पहचाना जाता है। पांच साल में पांच हज़ार से ज्यादा विभिन्न जहरीले सांपों का सफल रेस्क्यू किया है। इनमें करैत, धमना, डोमी, अहिराज, कोबरा, अजगर सहित अन्य सांपों की प्रजाति शामिल है। केशव जायसवाल का कहना है कि यदि घर पर अन्य सार्वजनिक स्थलों पर सांप दिखता है तो तत्काल उन्हें सूचित किया जाए, ताकि रेस्क्यू कर सांप को जंगल में छोड़ा जा सके।