जंगल सफारी के वन्यजीवों को 199 रुपये किलो का मटन परोसा जा रहा है। वन विभाग द्वारा टेंडर में सबसे कम रेट डालने वाले को टेंडर जारी कर दिया है। ठेका एजेंसी द्वारा मटन की सप्लाई शुरू कर दी गई है। लेकिन जंगल सफारी प्रबंधन वन्यजीवों को लेकर किसी प्रकार की कोताही नहीं बरत रहा है, इसलिए ठेका एजेंसी द्वारा जंगल सफारी में बकरे को लाकर काटने का काम किया जा रहा है। जंगल सफारी के अधिकारियों का दावा है कि बकरे को जहां काटने का काम किया जा रहा है, वहां पर सीसीटीवी कैमरा लगाया गया है। सीसीटीवी कैमरा के माध्यम से अधिकारी पल-पल की जांच कर रहे हैं। उसके बाद उसे सफारी के वन्यजीवों को परोसा जा रहा है। वन विभाग के अधिकारी का कहना है कि टेंडर रेट कम होने की वजह से ठेका एजेंसी द्वारा गुणवत्ता का पूरा ध्यान दिया जाए, इसलिए सीसीटीवी के माध्यम से पल-पल की जांच की जा रही है। ज्ञात हो कि ठेका एजेंसी द्वारा एक किलो मटन की सबसे कम दर 199 रुपये रखी गई है, जबकि वर्तमान में बाजार में एक किलो मटन की कीमत चार सौ रुपये किलो है। ऐसे में ठेका एजेंसी द्वारा वन्यजीवों को मटन कैसे खिला पाएगी, यह सवाल अधिकारियों के मन में आज भी कौंध रहा है। वन्यजीवों के खाने में ठेका एजेंसी द्वारा गुणवत्ता का ध्यान रखने के लिए पल-पल की जानकारी ले रहा है, क्योंकि एशिया के सबसे बड़े मानव निर्मित जंगल सफारी में वन्यजीवों को रखा गया है। उनके लिए सफारी प्रबंधन द्वारा 11 बाड़ों का निर्माण कार्य पूरा कर उनमें उन्हें रखा गया है। उनके स्वास्थ्य को ध्यान में रखते हुए उन्हें मौसम के हिसाब से खानपान की व्यवस्था जंगल सफारी प्रबंधन द्वारा की जाती है। उनके खानपान पर एक माह में करीब नौ से 10 लाख रुपये का खर्च होता है। पिछले साल 370 रुपये पर दिया गया था टेंडर जंगल सफारी और नंदनवन में एक दिन में कुल 250 किलो प्रतिदिन की खपत है। वर्ष 2018 में 374 तथा वर्ष 2019 में 370 रुपये पर टेंडर वन विभाग द्वारा जारी किया गया था, लेकिन इस वर्ष सबसे कम रेट 199 रुपये प्रति किलो का आया है। एक अगस्त से सप्लाई शुरू करना है। इससे अब वन विभाग को टेंडर जारी करने में उसके हाथ-पांव फूल रहे हैं। अधिकारियों का कहना है कि इतनी कम दर पर ठेका एजेंसी कैसे सप्लाई करेगी, यह सबसे बड़ा सवाल है। वर्जन जंगल सफारी में मटन सप्लाई के लिए 199 रुपये वाले ठेका एजेंसी को टेंडर जारी किया गया है। ठेका एजेंसी द्वारा सप्लाई शुरू कर दी गई है। गुणवत्ता को लेकर समझौता नहीं किया जाएगा इसलिए सीसीटीवी कैमरे से मॉनिटरिंग की जा रही है। - एम. मर्शीवेला, डीएफओ, जंगल सफारी