अंबिकापुर/उदयपुर । नईदुनिया प्रतिनिधि वन परिक्षेत्र उदयपुर अंतर्गत ग्राम जजगी के बंचर जंगल में बुधवार को अजगर ने वन्य प्राणी सियार को अपना शिकार बनाया। इस नजारे को बड़ी तादाद में लोगों ने देखा। भय व उत्सुकता के बीच अजगर द्वारा सियार को निगलने की तस्वीर व वीडियो भी लोगों ने बनाई। वन विभाग ने संबंधित जंगल में ग्रामीणों को न जाने की सलाह देना शुरू कर दिया है। जजगी के बंचर जंगल में चरवाहों ने देखा कि एक अजगर, वन्य प्राणी सियार को जकड़ा हुआ है। चरवाहों ने गांव वालों को इसकी जानकारी दी। देखते ही देखते मौके पर लोगों की भारी भीड़ जमा हो गई। ग्रामीणों में इसे लेकर काफी उत्सुकता थी, क्योंकि प्रत्यक्षदर्शियों के लिए यह रोमांचित कर देने वाला क्षण था। टीवी में ऐसा नजारा देखने वाले लोग प्रत्यक्षदर्शी बनकर अजगर द्वारा वन्य प्राणी का शिकार करने की घटना को देख रहे थे। साथ ही लोगों में एक भय भी बना हुआ है कि कहीं उनके मवेशी और जंगल में जाने वाले लोग इस अजगर के शिकार न हो जाए। अजगर की लंबाई के बारे में प्रत्यक्षदर्शियों ने बताया कम से कम 8 से 10 फीट की लंबाई होगी। अजगर ने जब सियार को निगलना चालू किया उसका जबड़ा लगभग एक फीट से अधिक खुला और धीरे-धीरे करके सियार को अपने आगोश में लेते चला गया ग्रामीणों की भीड़ हुई। लोगों ने हल्ला मचाना शुरू किया तो आधे निकले हुए सियार को अजगर ने उसे अपने मुंह से निकाल दिया, तब तक अजगर की जकड़न और आधा निगल लेने की वजह से सियार की मौत हो चुकी थी। भारी बारिश होने लगी लोगों की भीड़ वहां से कम हुई तो अजगर फिर से उसे निकलने लगा था। वन अधिकारियों ने ग्रामीणों से जंगल में न जाने अपील की है।