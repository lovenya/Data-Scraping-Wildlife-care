पार्क 542.660 वर्ग किमी में फैला है। इसका कोर एरिया (बाघों के रहवास का इलाका) डूब में आ गया है। इसलिए बफर जोन स्थित चंद्रनगर की 472.92 हेक्टेयर और किशनगढ़ की 452.8 हेक्टेयर भूमि मिलाकर नया कोर एरिया बनाने की सहमति बनी है। नेशनल वाइल्ड लाइफ बोर्ड ने इसकी अनुशंसा कर दी है। घने जंगल से सटे इस इलाके में हमेशा से बाघों को मूवमेंट रहा है। बाघों की नई बसाहट के लिए बनी कमेटी ने उत्तर प्रदेश के रानीपुर अभयारण्य को टाइगर रिजर्व में मिलाने के भी संकेत दिए हैं। वर्तमान में पन्ना टाइगर रिजर्व में 21 बाघ हैं। उल्लेखनीय है कि नौ हजार करोड़ की इस परियोजना से उत्तर प्रदेश के कई जिलों को पेयजल दिया जाएगा। इससे बिजली भी पैदा की जाएगी। तीन साल पहले बनी थी कमेटी पन्ना टाइगर रिजर्व में बाघों की सुरक्षित बसाहट के लिए केंद्र सरकार ने 18 दिसंबर 2013 को कमेटी बनाई थी। इसमें वन्यजीव संस्थान देहरादून के वैज्ञानिक डॉ. के रमेश, राष्ट्रीय जल विकास अभिकरण के अधीक्षण यंत्री ओपीएस कुशवाह, अधीक्षण यंत्री डीके शर्मा एवं पन्ना टाइगर रिजर्व के फील्ड डायरेक्टर शामिल थे। कमेटी ने 8 अगस्त 2014 को अपनी रिपोर्ट केंद्र सरकार को सौंपी थी। डैम से पहले बनेगी पार डैम में पार बनाकर पानी रोका जाएगा। वन विभाग ने केन-बेतवा परियोजना अथॉरिटी से इस संबंध में बात कर ली है। वह तैयार भी है। जैसे ही डैम का काम शुरू होगा, पहाड़ी से सटकर सौ से डेढ़ सौ फिट दूरी पर पार बनाई जाएंगी। वन अफसरों का तर्क है कि इससे घास के जंगल विकसित करने में मदद मिलेगी। वहीं वन्यजीवों को पानी के लिए दूर तक नहीं जाना पड़ेगा। - भारतीय वन प्रबंधन संस्थान बाघों की नई बसाहट की रणनीति तैयार करेगा। साथ ही पार्क को नए तरीके से डेवलप करने की योजना भी बनाएगी। डेम में पार बनाने को लेकर अथॉरिटी से बात हो चुकी है। - जितेंद्र अग्रवाल, चीफ वाइल्ड लाइफ वार्डन