पहले चरण में आएंगे 6 चीते : यदि यहां चीते आते हैं तो प्रदेश के अन्य राष्ट्रीय उद्यानों की तरह नौरादेही भी पर्यटन के बड़े केंद्र के रूप में अपनी पहचान स्थापित कर सकेगा। पहले चरण में 6 चीतों को अफ्रीका के जंगल से नौरादेही लाकर छोड़ा जाएगा। वर्ष 1962 के पहले ही भारत से चीता प्रजाति विलुप्त हो गई थी। इतने लंबे समय बाद उसके पुनर्वास को लेकर अब वाइल्ड लाइफ इंस्टीट्यूट और भारत सरकार द्वारा इस दिशा में सार्थक प्रयास शुरू किए गए हैं। पुनर्वास योजना के चलते दोनों देशों के बीच जो संधि हुई है। उसके बाद चीतों की दहाड़ अब नौरादेही के जंगल में सुनाई दे सकती है। भारत व दक्षिण अफ्रीका, दोनों देशों के सभी विभागों से अनुमति मिलने के बाद प्रदेश के आला अधिकारियों द्वारा पुनर्वास व चीतों को लाने के लिए पूरी योजना तैयार कर ली गई है। अब उनके आने का इंतजार है। नौरादेही की खासियत अफ्रीका के चीतों के आवास के लिए जिस तरह का वातावरण होना चाहिए उसके हिसाब से नौरादेही के जंगल उपयुक्त हैं। यह जंगल पहाड़ीनुमा है और यहां जो पेड़ पौधे हैं वे सघन नहीं है। साथ ही जो मैदानी क्षेत्र हैं वहां पर्याप्त मात्रा में घास है। यहां का मौसम गर्म रहता है और पानी व शिकार भी पर्याप्त है। नौरादेही को देश का एक मात्र ऐसा जंगल माना जा रहा है जो अफ्रीकी चीतों के लिए पूरी तरह अनुकूल है।