बस्तर में फसल काटने और इमली संग्रहण के बाद (पारद) सामूहिक शिकार की परंपरा है। इसके चलते इन दिनों ग्रामीण वनों में आग लगा रहे हैं ताकि वन्य प्राणियों को दूर से देखा जा सके। वनांचल के हर गांव से लगभग 15-20 ग्रामीणों का दल तीर-धनुष, टंगिया, भाला लेकर जंगलों में जा रहे हैं। योजनाबद्घ तरीके से पहले स्थान विशेष पर फंदा लगाते हैं और दूसरी तरफ से हांका लगाते हुए फंदा की तरफ जानवर को लाने का प्रयास करते हैं। वहीं कुछ ग्रामीण फंदा के आसपास पेड़ों के पीछे हथियारों के साथ छुपे रहते हैं जानवर फंदा में फंसा तो ठीक, नहीं तो हथियार से हमला कर जानवर को मार डालते है। ऐसे ही कुछ ग्रामीणा को रविवार दोपहर छोटे कवाली जंगल में टोगोंपारा के जंगलों में देखा गया जो फंदा लगाकर व हांका लगाकर खरगोश पकड़ने का प्रयास कर रहे थे। ग्रामीणों ने अपनी सफाई में कहा कि कुछ दिनों बाद महुआ टपकेगा, इसलिए पेड़ों के नीचे की झाड़ियों को जलाने निकले हैं, वहीं यह भी बताया कि इन दिनों नेतानार, नवागुड़ा, किचकरास, गुड़िया, गुमलवाड़ा, चेचालगूर, पुलचा आदि गांव के लोग भी जमकर पारद कर रहे हैं। जंगलों में बढ़ी आगजनी और पारद को रोकने न वन महकमा ध्यान दे रहा है न ही वन सुरक्षा समितियां। इस संदर्भ में वनमंडलाधिकारी बस्तर से संपर्क का प्रयास किया गया परन्तु उनसे चर्चा नहीं हो पाई। ---