झुण्ड से अलग तीन हिरण नवनिर्मित डंकनी पुल पर चढ़ गए थे। सुबह चहल-पहल बढ़ने के साथ पुल से गुजर रहे एक वाहन को देखकर हिरण घबरा गए और लगभग 20 फीट की ऊंचाई से पुल से छलांग लगा दी जिसमें एक हिरनी की मौके पर मौत हो गई। एक अन्य हिरनी ने कुछ दूर झाड़ियों में जाकर दम तोड़ दिया जबकि तीसरा हिरण जंगल की ओर भाग निकला। जानकारी मिलने के बाद शवों को वॉच टॉवर स्थित नर्सरी लाया गया। औपचारिकताएं पूरी करने के बाद शवों का दाह संस्कार किया गया। पोस्टमार्टम करने पहुंचे पशु चिकित्सक डॉ. एपी दोहरे ने हिरणों के मादा होने की पुष्टि की। डॉक्टर के मुताबिक मृत हिरणों में एक की आयु ढाई तथा दूसरी तीन वर्ष की थी। ढाई वर्षीय हिरनी ने दो माह पूर्व बच्चे को भी जन्म दिया था। ऊंचाई से गिरने पर उनकी पसलियां टूट गई थी। डॉक्टर के अनुसार हिरण बेहद नाजुक प्राणी होते हैं। काफी ऊंचाई से गिरने पर मौत स्वाभाविक है।