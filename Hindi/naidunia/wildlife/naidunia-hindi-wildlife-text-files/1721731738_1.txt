वन विभाग से मिली जानकारी के अनुसार 22 मई को वन परिक्षेत्र उत्तर सिंगपुर के आरक्षित वन कक्ष क्रमांक 56 व 55 ग्राम कुसुमखुंटा में एक मादा नीलगाय को जहरीला पानी देकर कुछ ग्रामीणों द्वारा मारकर उसके मांस को खाने के लिए बांटने की जानकारी वन विभाग तक पहुंची। सूचना पर वन विभाग के अधिकारी व कर्मचारियों ने क्षेत्र में दबिश देकर सात ग्रामीणों को पकड़ा। जिसमें राजू गोंड़ (31) कुसुमखूंटा, शिव कुमार गोंड़ (28), गौतम कुमार गोंड़ (35), सुखदेव गोंड़ (31), भारत गोंड़ (44), राजेंद्र गोंड़ (29) ग्राम कुसुमखूंटा तथा नोहर गोंड़ (30) ग्राम पेंड्रा शामिल हैं। सभी आरोपितों को वन विभाग की टीम ने वन्य प्राणी का शिकार कर मांस खाने, साक्ष्य मिटाने के जुर्म में वन्य प्राणी संरक्षण अधिनियम के तहत गिरफ्तार किया है। सभी आरोपितों को 25 मई को प्रथम श्रेणी न्यायालय कुरुद में पेश किया गया। वन विभाग की कार्रवाई में डीएफओ संतोविशा समाजदार, उप वन मंडलाधिकारी धमतरी टीआर वर्मा, पंचराम साहू प्रभारी परिक्षेत्र अधिकारी उत्तर सिंगपुर, मुकुंदराव वाहने, ओंकार सिन्हा, चुरामन लाल पटेल, पारस राम श्रीमाली वनरक्षक का सहयोग रहा। गौरतलब है कि धमतरी, गरियाबंद और महासमुंद जिले के वनांचल क्षेत्रों में ग्रामीणों द्वारा वन्य प्राणियों के शिकार का मामला पिछले कई वर्षों से समय-समय पर आते रहता है। शिकारियों ने शिकार का तरीका भी बदल लिया है। कई मामले पकड़ में नहीं आने से आरोपित बच जाते हैं।