भोपाल (राज्य ब्यूरो)। वन विभाग के चार पीसीसीएफ (प्रधान मुख्य वन संरक्षक) समेत 13 आइएफएस अधिकारियों का तबादला शासन ने कर दिया है। अतुल कुमार श्रीवास्तव को पीसीसीएफ कार्य आयोजना एवं भू अभिलेख मुख्यालय भोपाल से तबादला कर पीसीसीएफ वन्यप्राणी (वाइल्ड लाइफ वार्डन) बनाया गया है। इसी तरह राकेश कुमार यादव को पीसीसीएफ प्रशासन एक से प्रबंध संचालक राज्य वन विकास निगम, व्हीएन अम्बाड़े पीसीसीएफ वन मुख्यालय से पीसीसीएफ कार्य आयोजना एवं भू अभिलेख पदस्थ किया है। वहीं लघु वनोपज संघ के प्रभारी प्रबंध संचालक विभाष ठाकुर को संघ का प्रबंध संचालक बनाया गया है। इसी तरह वन विहार भोपाल की संचालक पद्मप्रिया बालकृष्णन को सीसीएफ / प्रभारी एपीसीसीएफ कार्य आयोजना आंचलिक इंदौर पदस्थ किया है। इसके अलावा कान्हा, सतपुड़ा और संजय टाइगर रिजर्व के अधिकारी भी बदले गए हैं। 2015 बैच के सात अन्य आइएफएस अधिकारियों को एक जनवरी 2024 से कनिष्ठ प्रशासनिक ग्रेड वेतनमान लेवल-12 में नियुक्त किया गया है।