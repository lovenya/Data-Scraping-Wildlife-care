भोपाल सामान्य वन मंडल के कंजरवेटर फॉरेस्ट डॉ. एसपी तिवारी ने बताया कि पांच साल पहले बाघ टी-1 और बाघिन टी-2 रातापानी अभायरण्य से आकर राजधानी से सटे केरवा, कलियासोत, समसगढ़ के जंगल में बसे थे। इस दौरान दोनों में मैटिंग हुई। इसके बाद बाघिन टी-2 ने मादा शावक को जन्म दिया। इसका नाम टी-21 रखा गया। दूसरी बार मैटिंग हुई तो बाघिन टी-2 ने तीन शावक (दो नर, एक मादा) को जन्म दिया। इनका नाम बाघ टी-211, बाघ टी- 212 और बाघिन टी- 213 रखा गया। इस तरह वयस्क और अवयस्क बाघों की संख्या 2 से बढ़कर 6 हो गई। तीन साल पहले बाघिन टी-2 की बेटी बाघिन टी-21 ने चार शावक (दो नर, दो मादा) को जन्म दिया। इनका नाम बाघ टी- 121, बाघ टी- 122 और बाघिन टी-123 व बाघिन टी-124 रखा गया। इस तरह 5 साल में बाघों की संख्या 2 से बढ़कर 10 हो गई। इसमें से बाघ टी-211 को देवास और बाघ टी-212 को सतपुड़ा टाइगर रिजर्व शिफ्ट कर दिया है। जबकि बाघ टी-1 और बाघिन टी-2 व टी-21 का मूवमेंट दो साल से राजधानी से सटे जंगल में नहीं है। इनका मूवमेंट रातापानी अभ्यारण्य में हैं। बाकी के बाघ रातापानी से लेकर भोपाल से सटे जंगल में घूम रहे हैं। खासकर बाघिन टी-123 और बाघ टी-121 समरधा रेंज के केरवा, कलियासोत, मेंडोरा, समसगढ़ और रसूलिया के जंगल में सक्रिय हैं, जो आए दिन मवेशियों का शिकार रहे हैं। एक्सपर्ट व्यू- बिना आपसी संघर्ष के टेरेटरी बदलना बड़ी बात है समय के साथ बाघ अपनी टेरेटरी बदल लेते हैं। भोपाल से सटे जंगल में ऐसा हुआ है। सबसे खास बात यह है कि बाघ बिना आपसी संघर्ष के अपनी टेरेटरी बदल रहे हैं। बाघ टी-1 और बाघिन टी-2 लंबे समय तक भोपाल के नजदीक रहे हैं। इसके कारण बाघों की संख्या बढ़ने में काफी मदद मिली है। अब युवा बाघ घूम रहे हैं, भविष्य में बाघों का कुनबा और बढ़ेगा। इसके लिए वन विभाग को बाघों की सुरक्षा के लिए अभी से तैयार होना चाहिए - आरके दीक्षित, वन्यप्राणी विशेषज्ञ