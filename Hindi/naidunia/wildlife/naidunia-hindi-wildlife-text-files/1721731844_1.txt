नलकेश्वर के क्षेत्र में जंगली जानवरों की भरमार है। यहां पर कई प्रकार के जानवर मिलते हैं, इनमें विलुप्त प्रजाति में एवं क्रटिकल इन डेंजर में पाया जाने वाला चौसिंगा भी शामिल हैं। इन जानवरों की संख्या का पता लगाने एवं नए जानवरों की तलाश के लिए तेंदुए पर पीएचडी कर रहे डी पवार ने वन विभाग की इजाजत से ट्रेप कैमरे लगाए थे। इन कैमरों में कई सारे जानवरों की फोटो कैद हुईं थी। वहीं एक तेंदुए का परिवार भी सामने आया था, लेकिन इस परिवार में एक नर तेंदुए के गले में जंगली सुअरों , हिरण, आदि को शिकारियों द्वारा पकडने के लिए लगाया जाने वाला फंदा फंसा दिखा था।। फाेटो सामने आने के बाद वन विभाग ने पहले गांधी प्राणी उद्यान से पिंजरा मंगवाकर लगाया, लेकिन तेंदुआ काफी बडा होने के कारण उसमें नहीं आ पाया। इसके चलते वन विभाग ने शिवपुरी के माधव नेशनल पार्क से पिंजरे मंगवाए गए थे। साथ ही तेंदुए को पकडकर उसके उपचार के लिए शिवपुरी वन विभाग की टीम भी नलकेश्वर पहुंची थी, लेकिन पांच दिनों के इंतजार के बाद भी वन विभाग की टीम तेंदुए को नहीं पकड सकी । एक सप्ताह तक इंतजार करने के बाद भी जब तेंदुआ नजर नहीं आया तो वन विभाग की टीम पिंजरा लेकर वापस लौट गई। वहीं सोनचिरैया अभ्यारण्य में वन विभाग ग्वालियर का अमला अभी भी तेंदुए की तलाश कर रहा है। अब यह तलाश नलकेश्वर के जंगलाें से लेकर चिकाई खोह और रीछ खो तक चल रही थी। इसी दौरान ग्रामीणों ने सूचना दी है कि चिकाई खोह पर कुछ पंजों के निशान मिले हैं।