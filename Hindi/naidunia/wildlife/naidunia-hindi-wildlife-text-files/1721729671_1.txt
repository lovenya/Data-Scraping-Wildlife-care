मिली जानकारी के अनुसार वन परिक्षेत्र सांकरा के दक्षिण भैसामुड़ा बीट के कक्ष क्र.366 आरक्षित वन में एक तेंदुए का शव मिलने से वन विभाग में हड़कंप मच गया। सूचना मिलने पर वन परिक्षेत्र अधिकारी एमसी डाहिरे अपने सहयोगियों के साथ मौके पर पहुंचे। मृत तेंदुए के शव को पंचनामा कर अपने कब्जे में लेकर उसे फरसियां भिजवाया, जहां चौकीदार के क्वार्टर में मृत तेंदुए के देह को रखा गया है। तेंदुए की मौत को लेकर तरह-तरह के कयास लगाए जा रहे हैं। कारण अभी अज्ञात है। भीषण गर्मी के चलते तेंदुए की मौत से इंकार नहीं किया जा सकता। वहीं यह भी चर्चा है कि तीर कमान से तेंदुए का शिकार करने की कोशिश की गई। रेंजर एमसी डाहिरे ने नईदुनिया को बताया कि मृत मादा तेंदुए की उम्र लगभग 3 वर्ष है। शरीर में कुछ चोट के निशान है। पोस्टमार्टम मंगलवार सुबह फरसियां में किया जाएगा। इसके बाद ही मौत के कारण का खुलासा हो सकेगा।