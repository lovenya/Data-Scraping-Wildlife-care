कूनो नेशनल पार्क में चीतों को बसाने के लिए 5 वर्ग किलोमीटर बाड़ा तैयार किया गया है। चीतों को कूनो में लाने के लिए तैयारियां लगभग पूरी की जा चुकी है। चीतों के लिए बनाए गए बाड़े के निर्माण के दौरान 5 तेंदुए इसमें घुस गए थे। जिनमें से दो तेंदुओ को कूनो प्रबंधन ने उसी समय बाहर कर दिया था। लेकिन तीन तेंदुए बाड़े में रह गए जिन्हें निकालने की कई दिनों से कवायद चल रही है। बारिश में बाड़े बड़ी-बड़ी घास उगने के कारण तेंदुए निकल नहीं पा रहे हैं। तेंदुओं को निकालने के लिए वन विभाग पिछले एक दिन से कोशिश कर रहा है, लेकिन तेंदुओं की लोकेशन नहीं मिल पा रही है। टीम ने पिंजरा रखने के साथ ही बाड़े में बकरा और मुर्गे तक बांध चुकी है, लेकिन सफलता नहीं मिली। शुक्रवार की शाम बाड़े के बाहर मुख्य प्वाइंट पर रखे पिंजरे में एक तेंदुआ घुस गया। तेंदुआ पिंजरे में घुसते ही गेट बंद हो गया ओर तेंदुआ पिंजरे में कैद हो गया। तेंदुओं काे पकड़ने का प्रयास कर रही टीम ने तेंदुए को पिजरे घुसते देख लिया। इसके बाद तेंदुए के पिंजरे को ट्रक में रखकर शिवपुरी के माधव राष्ट्रीय उद्यान में ले जाया गया ओर सावधानी से जंगल में छोड़ा गया। कैमरों से देखा जा रहा मूवमेंटः तेंदुओ को बाड़े से निकलाने के लिए लगातार कवायद चल रही है। वन विभाग ने तेंदुओं को पकड़ने लिए पहले 5 पिंजरे रखे थे, फिर तीन ओर रख दिए गए। अब तेंदुओ को पकड़ने के लिए 8 पिंजरे रखे हुए हैं, इसके अलावा 100 ट्रेप कैमरे लगाए गए हैं, जिनसे तेंदुओं का मूवमेंट देखा जा रहा है। इन कैमरों के माध्यम से बाड़े में ही तेंदुओं की लोकेशन पर नजर रखी जा रही है। दूसरी ओर अभी तेंदुओं की सर्चिंग के लिए डाक्टरों की टीम सतपुड़ा रिजर्व से आए हाथी पर बैठकर सर्चिंग कर रही है। बाड़े से तेंदुए निकालने के बाद ही आएंगे चीतेः दक्षिण अफ्रीका ने चीते देने से पहले भारत के सामने नई शर्त रखी है कि, पहले कूनो नेशनल पार्क से तेंदुओं को हटाया जाए, इसके बाद एक प्रतिनिधिमंडल जांच के लिए यहां आएगा, फिर चीतों की शिफ्टिंग कूनो में भेजा जाएगा। बाड़े में चीतों को रखने से पहले तेंदुओं का बाहर निकाला जाना जरूरी है, क्योंकि, तेंदुए रहे तो चीतों के जीवन पर खतरा हो सकता है। वन्यजीव विशेषज्ञों के अनुसार चीता फुर्तीला जरूर होता है लेकिन उसकी तुलना में तेंदुए शिकार करने में अधिक शातिर होते हैं। वह चीता के मुकाबले अधिक शक्तिशाली भी होते हैं। इससे चीतों के साथ संघर्ष में चीतों को नुकसान की आशंका रहेगी। वर्जन- कूनो में चीतों के लिए बनाए गए बाड़े में 5 तेंदूओं में से 2 को पहले ही बाहर किया जा चुका है। शुक्रवार को एक तेंदुओ को और बाड़े से बाहर निकालने में सफलता मिली है। जिसे शिवपुरी माधव राष्ट्रीय उद्यान में छोड़ दिया गया है। अब बाड़े में दो तेंदुए और बचे हें जिन्हे भी पकड़ने में लगे हुए हैं। पीके वर्मा, डीएफओ, कूनो वन मंडल श्योपुर