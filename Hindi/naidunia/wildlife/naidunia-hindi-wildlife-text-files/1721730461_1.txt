एसटीएफ को करीब छह साल से आरोपित की तलाश थी। इसके लिए मुखबिरों का जाल बिछाया गया था। मंगलवार को मुखबिर ने सतना एसटीएफ (वन) को आरोपी पवन पारधी के क्षेत्र में होने की सूचना दी। इस पर पन्ना, कटनी और सतना के सीमावर्ती इलाकों पर नाकाबंदी की गई। जिसमें आरोपी फंस गया। तलाशी के दौरान आरोपी के पास से दो गोह के अंग भी मिले हैं। गोह वन्यप्राणी अनुसूची-एक में आती है। यानी यह दुर्लभ प्राणी है। आरोपी के इलाहाबाद, लखनऊ, दिल्ली, नागपुर सहित देश के कई राज्यों के व्यापारियों से संबंध है। वह वन्यप्राणियों के अंग इन्हीं व्यापारियों को बेचता है। जहां से विदेश तक भेजे जाते हैं। वन विभाग के अफसरों के मुताबिक आरोपी पवन पन्ना टाइगर रिजर्व और गिर अभयारण्य के मामले में पहले भी पकड़ा जा चुका है, लेकिन जमानत पर बाहर आकर गायब हो जाता है। पवन पर वर्ष 1999 से लगातार वन्यप्राणी शिकार और तस्करी के प्रकरण दर्ज हो रहे हैं। उसने वर्ष 2000 में गिर अभयारण्य में बब्बर शेर का शिकार कर अंग अंतरराज्यीय बाजार में बेचे थे, तो वर्ष 2011 में पन्ना टाइगर रिजर्व में बाघ का शिकार किया था।