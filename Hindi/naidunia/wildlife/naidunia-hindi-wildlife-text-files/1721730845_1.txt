शनिवार को एरिजोना के लिचफील्ड वाइल्डलाइफ पार्क में एक बड़ा हादसा हो गया। दरअसल, वाइल्डलाइफ पार्क घूमने पहुंची एक महिला बाड़े में बंद जगुआर को देखकर इतनी खुश हो गई कि उसके साथ सेल्फी लेने लगी। महिला की सेल्फी में जगुआर साफ-साफ नजर नहीं आ रहा था, इस पर महिला जगुआर के बाड़े की बाउंड्री पर चढ़ गई। महिला अपने फोन से जगुआर के साथ सेल्फी ले रही थी इस दौरान जगुआर ने उस पर हमला कर दिया। जगुआर के हमले से महिला बाड़े के अंदर ही गिर गई। इस पर जगुआर ने महिला के हाथ को बुरी तरह से घायल कर दिया है। महिला लगातार मदद के लिए चिल्ला रही थी। इस पर उसकी मां ने जगुआर का ध्यान भटकाने के लिए एक प्लास्टिक की बॉटल बाड़े में फेंक दी थी। इसके बाद जगुआर उसे छोड़कर प्लास्टिक की बॉटल पर लपक गया। जगुआर ने बॉटल को भी बुरी तरह से चबा लिया। इस बीच 30 वर्षीय महिला को बाड़े से निकालकर तुरंत सुरक्षित स्थान पर ले जाया गया, जहां पैरामेडिक्स टीम ने उसका उपचार कर उसे फौरन अस्पताल भेज दिया। इस भयंकर हादसे के बाद चिड़ियाघर के अधिकारी फौरन हरकत में आ गए। अधिकारियों ने तत्काल हमले की जांच के आदेश दे दिए। अधिकारियों ने इस बात का भी जवाब मांगा है कि, आखिर महिला जगुआर के बाड़े के इतने करीब कैसे गई और उसे किसी ने रोका क्यों नहीं। इस बारे में वन्यजीव विश्व चिड़ियाघर की ओर से एक बयान जारी कर कहा गया है कि, 'हमें यह बताते हुए अफसोस हो रहा है कि चेतावनी बोर्ड पढ़ने के बाद भी एक महिला जगुआर के बाड़े तक पहुंच गई। जगुआर के हमले से महिला बुरी तरह घायल हो गई है, जिसे उपचार के लिए अस्पताल में भर्ती कराया गया है।