अति हिंसक हो चुके भालू को अंततः पुलिस जवानों ने फायरिंग कर मार गिराया। भालू के शरीर से 16 गोलियां निकाली गई है। रविवार 13 मार्च को मृत ग्रामीण धनसिंग दीवान और शत्रुहन दीवान तथा डिप्टी रेंजर केडी साहिल का जिला अस्पताल में पीएम किया गया। बाद शव परिजनों को सौंपा गया। जबकि मृत भालू का पीएम गाड़ाघाट स्थित वन विभाग के नर्सरी में किया गया। बाद दाह संस्कार किया गया। भालू के शरीर में मिले गोली के 16 निशान, पेट मिला खाली रविवार को मृत मादा भालू का पीएम करने वाली पशु चिकित्सक डॉ. कमरजहां खान ने बताया कि मादा भालू 75 किलो वजनी और लगभग 6 वर्ष की थी। भालू की मौत गोली लगने से ही हुई है। पशु चिकित्सक ने बताया भालू के शरीर में 12 गोली के छेद बाहर मिले, जबकि गोलियों के 16 छेद शरीर के अंदर पाए गए। गोलियों के निशान हाथ, पेट, पसली, पीठ पर मिले। भालू की दो पसलियां टूटी हुई थी। साथ ही हाथ की हड्डी दो जगह से टूटा हुआ मिला। अंदरुनी हड्डी भी टूटी पाई गई। भालू के मुंह में मांस का छोटा टुकड़ा और पेट में भी मांस का कुछ अंश मिला, जो मारे गए व्यक्तियों के ही अंश लगे। पशु चिकित्सक के अनुसार भालू का पेट खाली था। पचे हुए भोज्य पदार्थ भी नहीं मिले। पेट में मल भी नहीं था। लिहाजा यह स्पष्ट अंदाजा लगाया गया है कि मादा भालू कई दिनों से भूखी थी। चिकित्सक ने बताया कि भालू ने शावकों को जन्म दिया है। वह शावकों को दूध भी पिलाती रही है। भालू अपेक्षाकृत कमजोर थी। मृतकों के परिजनों को 4-4 लाख रुपए सहायता राशि स्वीकृत भालू के हमले से मृत धनसिंग दीवान और शत्रुहन दीवान की मौत पर वन विभाग द्वारा 4-4 लाख रुपए की सहायता राशि स्वीकृत की गई है। पीड़ित परिजनों को तत्कालिक सहायता 25-25 हजार रुपए प्रदान की गई। वन परिक्षेत्र अधिकारी सीबी अग्रवाल के अनुसार आगामी कुछ दिनों में मृतकों के परिजनों को शेष 3 लाख 75 हजार रुपए कागजी औपचारिकता के बाद दी जाएगी। वन विकास निगम बारनयापारा परियोजना मंडल के डीएम एनके अग्रवाल के अनुसार मृत डिप्टी रेंजर केडी साहिल की पत्नी को रविवार की सुबह 50 हजार रुपए की अंतरिम राहत राशि दी गई है। विभाग की ओर से सहायक परियोजना परिक्षेत्र अधिकारी तुमगांव सर्किल आरपी सिंह विभागीय स्टाफ के साथ अंत्येष्टि कार्यक्रम में शामिल हुए। अग्रवाल ने बताया कि विभागीय नियमानुसार मृत स्टाफ को 25 लाख रुपए की आर्थिक सहायता देने का प्रावधान है। वन अधिकारी शावकों को ढूंढ रहे वन विकास निगम के अधिकारी एनके अग्रवाल के अनुसार रविवार को अमले ने पूरी सावधानी के साथ खोजबीन की, लेकिन कहीं भी भालू का शावक नजर नहीं आया। वन विभाग के परिक्षेत्र अधिकारी सीबी अग्रवाल के अनुसार छछान पहाड़ी के आसपास के गांवों में मुनादी कराई गई है। ग्रामीणों को सप्ताहभर जंगल नहीं जाने की हिदायत दी गई है। शावकों की तलाश में वन अमला जुटा हुआ है। भालू के भूखे होने को लेकर वन अधिकारियों का कहना है कि जंगल में जानवरों के लिए इन दिनों पर्याप्त भोजन है। भालू शाकाहारी है। इन दिनों महुआ और तेंदू के फल जंगल में मिल रहा है। जहां पर दुर्घटना हुई है, वहां जंगली जानवरों के लिए पानी की किल्लत भी नहीं है। जिले में नहीं है सुरक्षा के संसाधन जिले में हाथियों से फसल नुकसान, भालुओं के हमले से ग्रामीणों की मौत और घायल होने की कई घटनाएं घट चुकी है। बावजूद हिंसक जंगली जानवरों को नियंत्रण में लाने के लिए ट्रैक्लाइजर गन जैसे संसाधन नहीं है। इस संबंध में पूछे जाने पर रेंजर सीबी अग्रवाल का कहना है कि यह सुविधाएं हेडआफिस रायपुर स्तर पर है। नंदनवन की रेस्क्यू टीम इसे हैंडल करती है। उन्होंने बताया कि शनिवार की घटना की सूचना हेड आफिस को दी गई थी। उनके पहुंचने से पहले ही एक के बाद एक तीन लोगों की मौत हो जाने से किसी बड़ी अनहोनी की आशंका में पुलिस ने सुरक्षा की दृष्टि से गोली चलाकर भालू के आतंक से ग्रामीणों को राहत पहुंचाया।