मिली जानकारी के अनुसार वार्ड के रहवासी सोनू दुबे रात्रि में खाना के बाद टहलने निकला था,तभी उसे सड़क के पास नाली पर पैंगोलिन घूमते दिखाई देने पर तत्काल उसके द्वारा वन विभाग को इसकी जानकारी दूरभाष पर दी गई। जिससे वन परिक्षेत्र अधिकारी ने अपने सहकर्मियों के साथ मौके पर पहुंची तथा टीम की मदद से रेस्क्यू कर पैंगोलिन को पकड़ लिया। वन परिक्षेत्र अधिकारी नेहा घोड़ेश्वर ने बताया कि लांजी सघन वन क्षेत्र से घिरा हुआ है। इस क्षेत्र में पैंगोलिन समेत अन्य वन्यप्राणी पाए जाते हैं। जिसके कारण कई बार वन्यजीव आबादी वाले क्षेत्र में विचरण करते हुए पहुंच जाते हैं।पैंगोलिन अनुसूची-एक का वन्यजीव हैं। जिसे ग्रामीण क्षेत्रों में खवलिया मांदर या फिर चींटी खोर के नाम से भी जाना जाता हैं। इस वन्यजीव का शिकार अथवा अन्य कोई भी उपयोग अपराध की श्रेणी में आता हैं। उन्होंने वार्डवासियों से अपील करते हुए कहा कि यदि आबादी में कोई वन्यजीव मिलता है तो उसे छेड़े नहीं बल्कि तत्काल उसकी सूचना नजदीकी वन विभाग को दें। ताकि वन विभाग समय पर पहुंचकर उसे सकुशल पकड़कर वन क्षेत्र में छोड़ सके। पैंगोलिन का रेस्क्यू करते समय वनपाल इंदिरा गर्ग, वनरक्षक विशाल आसटकर,अमरनाथ नंदा, अमरदीप गजभिए, मयूर शांडिल्य,वनपाल संतोष गंजाम उपस्थित रहे। इनका कहना है.. नगर परिषद लांजी के वार्ड नंबर दस में शनिवार की रात्रि में एक वन्यजीव पैंगोलिन घूमते मिला था।जिसकी सूचना मिलने पर हम स्टाफ के साथ मौके पर पहुंचे।सड़क किनारे नाली पर घूम रहे पैंगोलिन काे रेस्क्यू करके पकड़ लिया।उसके बाद रिसेवाड़ा वन क्षेत्र में छोड़ दिया गया।-नेहा घोड़ेश्वर, वन परिक्षेत्र अधिकारी,पश्चिम सामान्य लांजी