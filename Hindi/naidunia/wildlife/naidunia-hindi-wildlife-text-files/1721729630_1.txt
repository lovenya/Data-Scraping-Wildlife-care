भोजन-पानी की तलाश में आ रहे वन्यप्राणी वन क्षेत्र में वन्य जीवों के लिए पर्याप्त भोजन और पानी की सुविधा नहीं होने से वन्य जीव रहवासी क्षेत्र में आ रहे हैं। भूख और प्यास से व्याकुल वन्य जीव भोजन-पानी की तलाश में रिहायशी क्षेत्रों तक पहुंच रहे हैं। जहां वन्य जीवों के शिकार की लगातार घटनाएं हो रही है। बुधवार 6 अप्रैल को जलकी से लगे वन विकास निगम के क्षेत्र में बायसन की मौत का मामला सामने आया। इससे पहले पिथौरा क्षेत्र में यूरिया घोल पीने से 3 हिरण और 2 बंदर की मौत हुई थी। इससे पूर्व भूख से बेचैन मादा भालू भोजन की तलाश में छछान पहाड़ी से लगे गांव नवागांव के करीब पहुंचा। यहां भालू ने दो ग्रामीण पर हमला कर मौत के घाट उतारा, बाद जांच में गए वन विकास निगम के डिप्टी रेंजर पर भी हमला कर दिया, जिससे डिप्टी रेंजर की भी मौत हो गई थी। इन सब वारदातों के बाद भी वन्य जीवों को उनके क्षेत्र में बेहतर संरक्षण नहीं दिया जा रहा है। लिहाजा वन और वन क्षेत्र के बाहर वन्य जीवों की असुरक्षा बढ़ गई है। सूख चुके हैं पोखर जंगल के भीतरी क्षेत्र में वन्य प्राणियों के पेयजल के लिए संसाधन गिने चुने ही रह गए हैं। लेकिन यहां भी तालाब, नाला, पोखर आादि में ज्यादातर सूख चुके हैं। और कुछ सूखने की कगार पर हैं। पहाड़ी क्षेत्र से लगे खेतों में रबी सीजन में धान फसल लगे होने से पानी भरा रहता है। पानी पीने आने पर जंगली जानवरों को यूरिया घोल अथवा करंट लगाकर शिकार किया जाता है। वर्जन 'जिले के वन क्षेत्र में पानी की फिलहाल कोई दिक्कत नहीं है। जहां-जहां पानी उपलब्ध है उसका जीपीएस लोकेशन लेकर लगतार नजर रखे हैं। दो-तीन महीने तक के लिए पानी पर्याप्त है। बाद दिक्कत होगी तो व्यवस्था की जाएगी। वन्य जीवों के लिए विभाग की ओर से चारा का प्रबंध नहीं किया जाता। इतना जरूर है कि पतझड़ में हरा चारा नहीं मिल पाता, इसलिए वन्य जीव खेतों की ओर पहुंचते हैं। जलकी में बायसन के मौत मामले की जांच रेंज अफसर और वन विकास निगम के अधिकारी कर रहे हैं। जल्द ही इसकी रिपोर्ट मिलेगी। -एचएल रात्रे, डीएफओ महासमुंद --