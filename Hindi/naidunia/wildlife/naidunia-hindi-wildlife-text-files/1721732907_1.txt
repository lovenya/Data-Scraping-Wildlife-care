देश के पूर्व चीफ जस्टिस शरद अरविंद बोबड़े ने ही अफ्रीका से भारत चीते लाने की योजना पर लगी रोक हटाई थी। श्योपुर जिला प्रशासन का कहना है कि चीतों के क्वारंटाइन अवधि में होने के कारण पूर्व सीजेआइ चीतों के बाड़े तक नहीं जा सके। कूनो नेशनल पार्क पर्यटकों के लिए एक अक्टूबर से खुलेगा, लेकिन चीतों को देखने के लिए दिसंबर तक इंतजार करना होगा। पूर्व चीफ जस्टिस शरद अरविद बोबड़े रविवार दोपहर तीन बजे सवाई माधौपुर होते हुए श्योपुर पहुंचे। कलेक्टर शिवम वर्मा, एसपी आलोक कुमार सिह और कूनो डीएफओ पीके वर्मा ने उनकी अगवानी की। इसके बाद एसपी व डीएफओ उन्हें कूनो पार्क की सैर कराने लेकर गए। 2013 में सुप्रीम कोर्ट ने साउथ अफ्रीका से चीते लाने की योजना पर प्रतिबंध लगा दिया था। छह साल कानूनी लड़ाई चली और 28 जनवरी 2020 को सुप्रीम कोर्ट ने चीतों को भारत लाने की अनुमति दी थी। इस मामले में फैसला देने वाली बेंच में तत्कालीन चीफ जस्टिस शरद अरविद बोवड़े प्रमुख थे। डीएफओ पीके वर्मा बताया सीजेआइ सर को नेशनल पार्क घुमाया है। वह चीते देखने नहीं गए। रात्रि विश्राम कूनो गेस्ट हाउस में किया है। श्योपुर कलेक्टर शिवम वर्मा ने बताया कि पूर्व चीफ जस्टिस आए हैं। मैंने, एसपी और डीएफओ ने उन्हें रिसीव किया। कूनो में जिस जगह चीतों का बाड़ा है, उसके बाहर के कोर एरिया में किसी को जाने की अनुमति नहीं है, यह बात पूर्व चीफ जस्टिस को भी पता है। हमने भी उन्हें यह जानकारी दी थी। उन्हें कूनो पार्क में अन्य स्थलों पर घुमाया गया है।