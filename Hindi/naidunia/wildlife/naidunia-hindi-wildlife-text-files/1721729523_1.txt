वनोपज संग्रहण के लिए वनवासी क्षेत्र के ग्रामीण खासकर आदिवासी और गरीब तबके के लोग अलसुबह ही गांव से लगे जंगलों में जाकर महुआ बीनते हैं। कहीं-कहीं पर तो रात 3-4 बजे ही ग्रामीण महुआ बीनने निकल पड़ते हैं। गर्मी की शुरूआत होते ही वन्य प्राणी पानी की तलाश में गांव के आसपास स्थित तालाब और जलाशयों में आते हैं। इस बीच वन्यप्राणी और मानव के बीच आमना-सामना होने पर दोनों ही हिंसक हो उठते हैं। नतीजा, वन्यप्राणी मानव को अपना शिकार बनाते हैं अथवा घायल कर जंगल की ओर भाग निकलते हैं। ताजा घटनाक्रम में यह चर्चाएं हो रही है कि घटनास्थल छछान पहाड़ी और नवागांव बस्ती के बीच में घना जंगल था। वहां कुछ ग्रामीणों ने जंगल उजाड़कर अतिक्रमण कर लिया है। ग्रामीण बताते हैं कि इस पहाड़ी में भालुओं की आवाजाही वर्षों से है। पहली बार भालू के इस कदर हिंसक होकर एक के बाद एक चंद घंटों के अंतराल में तीन लोगों को मौत के घाट उतारने से वन विभाग के अलावा ग्रामीणों द्वारा जंगल उजड़ने से रोकने में रूचि नहीं लेने को नैतिक रूप से जिम्मेदार माना जा रहा है । इस तरह की घटनाओं की पुनरावृत्ति रोकने के लिए जहां ग्रामीणों को सतर्क रहने की जरूरत है वहीं जंगली जानवरों के लिए पीने की पानी और जंगल में ही पर्याप्त आहार उपलब्ध हो सके, ऐसा इंतजाम करने वन विभाग को कार्ययोजना बनाना होगा। महासमुंद जिले के मुंगईमाता पहाड़ी के पास जहां भालू लोगों के हाथ से खाने की चीजें छीनकर खा रहे हैं। वहीं बागबाहरा ब्लाक के घुंचापाली चंडी मंदिर में भी वर्षों से भालू श्रद्घालुओं के हाथ से खाने की चीजें हाथोंहाथ उठाकर खाते हैं। ऐसी स्थिति में एक भालू के हमले से तीन लोगों की एक ही स्थान पर दर्दनाक मौत को लेकर कई सवाल खड़े हो गए हैं। पुलिस के पांच जवानों ने मारी भालू को गोली वन्य प्राणियों का शिकार रोकने वन्य प्राणी संरक्षण अधिनियम के तहत दंडात्मक कार्यवाही का प्रावधान है। ऐसे में वन विभाग के जिम्मेदार अफसरों की मौजूदगी में पुलिस के पांच जवानों द्वारा अंधाधुन गोलीबारी कर हिंसक हो उठे भालू को मार गिराने पर भी सवाल उठाया जा रहा है। भालू को बेहोश कर पिंजड़े में कैदकर पकड़ा जा सकता था। वन विभाग ने भालू को पकड़ने का कोई पुख्ता इंतजाम नहीं किया। नतीजतन, किसी अनहोनी की आशंका में पुलिस के जवानों ने भालू पर गोलियां बरसा दी। जिससे भालू ने मौके पर ही दम तोड़ दिया। सैकड़ों ग्रामीणों की उपस्थिति में हिंसक भालू को फिल्मी स्टाइल में मार गिराने को तत्कालिक आक्रोश की परिणति माना जा रहा है। बहरहाल, पुलिस और वन विभाग की इस कार्यप्रणाली पर उंगली उठाई जा रही है।