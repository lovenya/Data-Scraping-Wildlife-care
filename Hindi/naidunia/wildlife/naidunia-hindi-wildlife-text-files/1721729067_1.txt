तेंदुए को मौत के घाट उतारने वाले आरोपी की तलाश वनकर्मियों के द्वारा की जा रही है। मामले को गंभीरता से लेते हुए डीएफओ दो बार धौड़ाई का दौरा कर आए हैं। वन विभाग से मिली जानकारी के मुताबिक 28 दिसंबर को किसी महिला ने शव को धौड़ाई के जंगल में देखा और इसकी सूचना पुलिस को दी थी। इसके बाद पुलिस ने इसकी जानकारी वन विभाग को दी। उस समय वन विभाग के रेंजर एनएल बैद के बताया था कि शव वन्यजीव का है लेकिन ये कौन-सा जीव है, ये स्पष्ट नहीं है। शव का पीएम किया गया और इसे जला दिया गया। शव के नाखून और चमड़े नहीं मिले थे। ऐसा अनुमान लगाया जा रहा है कि बेचने की नीयत से नाखून और चमड़े निकाल लिए गए हैं। इसकी मौत कैसे हुई, ये भी स्पष्ट नहीं हो पा रहा है। इस मामले में अज्ञात लोगों के खिलाफ प्रीलिमिनरी ऑफेंस रिपोर्ट दर्ज की गई है।