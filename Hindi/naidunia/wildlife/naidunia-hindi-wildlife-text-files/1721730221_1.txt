पहले 30 घड़ियालों को पंजाब भेजे जाने की तैयारी थी, लेकिन पंजाब की नदियों में घड़ियालों के लिए उपयुक्त वातावरण पाए जाने के चलते इस संख्या को बढ़ाकर 50 कर दिया है। नवंबर महीने तक यह घड़ियाल ट्रांसलोकेट किए जा सकते हैं। वन विभाग वन्य प्राणी संरक्षण अधिनियम के शेड्यूल वन में घड़ियाल को भी जगह दी गई है। दुनियाभर से लुप्त हो चुका यह जीव सबसे अधिक संख्या में केवल चंबल नदी में पाया जाता है। मध्यप्रदेश में इस जीव के संरक्षण के लिए सर्वाधिक तीन घड़ियाल अभयारण्य बनाए गए हैं। इनमें चंबल के अलावा सोन व केन घड़ियाल अभयारण्य भी शामिल हैं। केंद्रीय पर्यावरण मंत्रालय इस जीव को देश की दूसरी स्वच्छ पानी की नदियों में भी बसाना चाहता है। यही वजह है कि घड़ियालों का ट्रांसलोकशन मुरैना के चंबल अभयारण्य से पंजाब के फिरोजपुर जिले की नदियों में किए जाने को मंजूरी मिली है। इससे पहले चंबल से कुछ घड़ियाल उत्तराखंड के जिम कॉर्बेट में भी स्थानांतरित किए गए थे। जहां इनका कुनबा फल फूल रहा है। यही उम्मीद पंजाब की सतलज और ब्यास नदी से भी लगाई जा रही है। 10 नर, 40 मादा घड़ियाल होंगे ट्रांसलोकेट डीएफओ डॉ. एए अंसारी के मुताबिक वन विभाग की वन्यप्राणी शाखा से जो पत्र उन्हें प्राप्त हुआ है, उसके अनुसार 50 घड़ियाल पंजाब भेजे जाने हैं। इनमें साल 2014 में जन्मे 10 नर व 40 मादा घड़ियालों को पंजाव के लिए रिजर्व किया गया है। इन घड़ियालों को चंबल नदी की जगह सीधे पंजाब की नदियों में पहले से चयन किए गए स्थानों पर छोड़ा जाएगा। जिसके बाद वन विभाग फिरोजपुर पंजाब द्वारा इन घड़ियालों की निगरानी की जाएगी। एक्टपर्ट देंगे ट्रेनिंग पंजाब की नदियों में घड़ियालों के ट्रांसलोकेशन से पहले पंजाब वन विभाग के चुनिंदा कर्मचारी मुरैना आकर कुछ दिन घड़ियालों के बारे में ट्रेनिंग लेंगे। इसके बाद इन्हें चंबल अभयारण्य के कर्मचारियों की निगरानी में पंजाब भेजा जाएगा। इसके बाद पंजाव वन विभाग चंबल अभयारण्य के विशेषज्ञों से लगातार संपर्क में रहकर घड़ियालों पर नजर रखेगा। इनका कहना है करीब 50 घड़ियाल हैं, जिन्हें पंजाब भेजे जाने की अनुमति मिली है। हमारे पास पत्र आ गया है। जिसके बाद हमने 10 नर और 40 मादा घड़ियालों को पंजाब के लिए रिजर्व कर दिया है। इन्हें प्रोपर कम्युनिकेशन के साथ पंजाब की नदियों में पहले से ही चयनित जगहों पर शिफ्ट किया जाएगा। डॉ. एए अंसारी, डीएफओ मुरैना