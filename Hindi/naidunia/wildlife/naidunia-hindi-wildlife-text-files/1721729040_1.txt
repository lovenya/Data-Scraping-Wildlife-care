जयपुर में चल रही 36वीं राष्ट्रीय जियोग्राफी कांग्रेस में आए विशेषज्ञों ने यह जानकारी दी और मांग कि केन्द्र सरकार इस मामले में हस्तक्षेप कर शिकार की इस गतिविधियों को रूकवाए। विशेषज्ञों ने बताया कि हाल में 16 नवंबर को ही पाकिस्तान ने खाड़ी देशों को प्रांत के जिलों में इस पक्षी के शिकार की इजाजत दी है। ये जिले राजस्थान की सीमा से लगते हुए हैं। थार रेगिस्तान का फैलाव दोनों देशों में है और यह पक्षी यहां के लिए काफी महत्वपूर्ण माना जाता है। इसका आकार काफी बड़ा होता है और माना जाता है कि इसका मांस यौन क्षमता बढ़ाता है। यही कारण है कि इसका शिकार बहुत होता है। विशेषज्ञों का कहना है कि यह पक्षी लुप्त होती प्रजातियों की सूची में शामिल है और इसके शिकार की इजाजत दी जाती है तो यह पक्षी बिल्कुल खत्म हो जाएग। जवाहरलाल नेहरू विश्वविद्यालय के प्रोफेसर मिलाप पूनिया का कहना है कि हमारे देश में थार रेगिस्तान के वनस्पतियों और यहां की पारिस्थितिकी संतुलन को बचाने के कई प्रयास चल रहे हैं। ऐसे में इन पक्षियों के शिकार को बढ़ावा देने से यहां के पारिस्थितिक संतुलन को खतरा पैदा होगा। इस बारे में केन्द्र सरकार को पाकिस्तान से बात करनी चाहिए। यह दोनों ही देशों के हित में है।