जब वन्यप्राणी प्रेमियों ने आपत्ति ली, तो केंद्रीय वन्यप्राणी बोर्ड ने जांच कराई व रेलवे लाइन के दोहरीकरण से वन्यप्राणियों को नुकसान होने की बात को सही मानते हुए रेलवे लाइन को मंजूरी देने से इंकार कर दिया। यह भी कहा कि इससे पार्क को बांधवगढ़, छत्तीसगढ़ के गुरू घासीदास, झारखंड के पलामू संरक्षित क्षेत्र से जोड़ने वाले कारीडोर में विचरण करने वाले बाघों की सुरक्षा पर भी असर पड़ेगा। रेलवे बोर्ड कटनी-सिंगरौली रेलवे लाइन का दोहरीकरण कर रहा है। बोर्ड ने वर्तमान रेलवे लाइन के साथ ही दूसरी लाइन बिछाने की अनुमति मांगी थी। इसमें से 27 किमी की लाइन संजय दुबरी टाइगर रिजर्व के कोर एरिया से गुजरेगी। प्रस्ताव से प्रदेश के वन अधिकारी सहमत नहीं हुए। उनका तर्क था कि कोर क्षेत्र में सिंगल लाइन होने पर भी दुर्घटनाएं हो रही हैं। दोहरीकरण होने के बाद स्थिति और बिगड़ेगी। इन तर्कों से केंद्रीय वन्यप्राणी बोर्ड भी सहमत था और केंद्रीय पर्यावरण, वन एवं जलवायु परिवर्तन मंत्री भूपेन्द्र यादव को पत्र लिखकर कहा है कि इस प्रस्ताव पर पुनर्विचार किया जाना चाहिए। आखिर समिति गठित कर प्रतिवेदन लेने को कहा गया। समिति ने भी अधिकारियों के तर्कों को सही मानते हुए प्रतिवेदन दिया है। उल्लेखनीय है कि पार्क 831 वर्ग किमी में फैला है। वर्तमान में पार्क में 10 से अधिक बाघ हैं।