बैठक मुख्यमंत्री शिवराज सिंह चौहान की अध्यक्षता में होगी, जिसमें पश्चिमी बायपास सड़क निर्माण के लिए ग्वालियर जिले के घाटीगांव हुकना (सोनचिड़िया) अभयारण्य की प्रभावित होने वाली 38 हेक्टेयर वनभूमि भारतीय राष्ट्रीय राजमार्ग प्राधिकरण को उपयोग के लिए देने, बल्हौड़ ग्राम समूह जल प्रदाय योजना के लिए बांधवगढ़ टाइगर रिजर्व में भूमिगत पाइप बिछाने के लिए 0.571 हेक्टेयर भूमि देने पर विचार किया जाएगा। वहीं मायापुर-खुटेली-लौआर रोड से 2800 मीटर लंबे बिछरी मार्ग के उन्न्यन और डामरीकरण के लिए प्रधानमंत्री ग्रामीण सड़क योजना के तहत सोन घड़ियाल अभयारण्य में 1.68 हेक्टेयर भूमि मांगी गई है। इसके अलावा कुछ अभयारण्यों के पुनर्गठन के प्रस्तावों पर भी चर्चा होगी। ऐसे ही सड़क निर्माण, मरम्मत और पेयजल योजनाओं से संबंधित कार्य माधव नेशनल पार्क शिवपुरी और नौरादेही अभयारण्य, घाटीगांव अभयारण्य में भी कराए जाने के लिए भूमि के प्रस्ताव शामिल हैं।