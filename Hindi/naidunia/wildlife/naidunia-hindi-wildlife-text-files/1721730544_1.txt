इस पर वर्ल्ड वाइल्ड लाइफ फंड (डब्ल्यूडब्ल्यूएफ) ने आपत्ति लेते हुए नेशनल टाइगर कंजर्वेशन अथॉरिटी (एनटीसीए) की अनुशंसा लेने को कहा था, लेकिन नेशनल वाइल्ड लाइफ बोर्ड की बैठक में जब बाल्को को वाइल्ड लाइफ क्लीयरेंस देने पर चर्चा हो रही थी, तब डब्ल्यूडब्ल्यूएफ के प्रतिनिधि चुप रहे। उनकी इस चुप्पी के कारण यर संस्था को स्वीकृति दे दी गई। मप्र और छत्तीसगढ़ के बीच का यह जंगल कान्हा, पेंच और अचानकमार टाइगर रिजर्व के बाघों के लिए मुफीद है। इस इलाके में 215 बाघ तफरीह करते हैं। बॉक्साइट की खदानों में होने वाले विस्फोट से बाघों को न सिर्फ शारीरिक रूप से खतरा है बल्कि इससे उनमें मानसिक तनाव भी उपजता है। इसे देखते हुए डब्ल्यूडब्ल्यूएफ ने वाइल्ड लाइफ क्लीयरेंस के लिए बाल्को का प्रस्ताव आने के बाद आपत्ति दर्ज कराई थी। संस्था ने प्रदेश के चीफ वाइल्ड लाइफ वार्डन को इस संबंध में दिसंबर 2017 में पत्र लिखा था, जो आरटीआई कार्यकर्ता अजय दुबे ने सूचना के अधिकार में लिया है। इस पत्र में डब्ल्यूडब्ल्यूएफ ने साफ कहा है कि बाल्को पिछले दो साल से वाइल्ड लाइफ क्लीयरेंस के बगैर माइनिंग कर रहा है। जहां माइनिंग की जा रही है, वहां से कान्हा टाइगर रिजर्व का फेन अभयारण्य महज साढ़े आठ किमी और ईको सेंसेटिव जोन से खदानों की दूरी महज साढ़े छह किमी है। संस्था ने यह भी कहा है कि यह बाघों के लिए क्रिटिकल कॉरीडोर है और इसके 39 फीसदी इलाके में बाघों के पगमार्क मिले हैं। संस्था ने 4300 वर्ग किमी इलाके में सर्वे किया था। इसमें से 1677 वर्ग किमी इलाके में बाघों के पगमार्क मिले हैं। संस्था ने बाल्को को माइनिंग के लिए वाइल्ड लाइफ क्लीयरेंस देने से पहले एनटीसीए से सहमति लेने की अनुशंसा की थी। सूत्र बताते हैं कि प्रदेश के वन अफसरों ने ऐसा नहीं किया। बल्कि बाल्को का प्रस्ताव नेशनल वाइल्ड लाइफ बोर्ड के लिए बढ़ा दिया और बोर्ड ने 16वीं बैठक में इसे पारित भी कर दिया। जब प्रस्ताव पारित हो गया, तब विभाग के पूर्व वाइल्ड लाइफ वार्डन जितेंद्र अग्रवाल ने डब्ल्यूडब्ल्यूएफ के संचालक डॉ. दीपांकर घोष को पत्र लिखकर कहा कि बाल्को के प्रस्ताव को नेशनल वाइल्ड लाइफ बोर्ड ने अनुमति दे दी। उस बैठक में आपके प्रतिनिधि सोमेन डे मौजूद थे, लेकिन उन्होंने कोई प्रतिक्रिया नहीं दी। यदि अब इस संबंध में कोई आपत्ति या प्रतिक्रिया है तो बोर्ड के सामने प्रस्तुत करें। कोर्ट जाएंगे प्रदेश के वन अधिकारी बाघों को लेकर कितने गंभीर हैं। इस प्रकरण से पता चलता है। मामले में डब्ल्यूडब्ल्यूएफ ने आपत्ति जरूर की थी, लेकिन बैठक में उनके प्रतिनिधि नहीं बोले, इससे भी संदेह पैदा होता है। इस मामले को लेकर कोर्ट जाएंगे। - अजय दुबे, आरटीआई कार्यकर्ता