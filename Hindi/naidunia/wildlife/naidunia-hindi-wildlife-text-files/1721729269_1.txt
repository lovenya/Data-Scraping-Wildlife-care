प्रदेश में सार्वजनिक स्थलों पर बंदरों को खाना या अन्य खाद्य सामग्री देने पर शासन पहले ही रोक लगा दी थी, मगर मुख्यमंत्री के सख्त निर्देश के बाद इस व्यवस्था को प्रभावी ढंग से लागू करने के लिए मुख्य वन्य जीव प्रतिपालक डीबीएस खाती ने आदेश जारी किया है। ऐसे मामले में दोषी व्यक्ति के विरुद्ध वन्य जीव संरक्षण अधिनियम के तहत वैधानिक कार्रवाई की जाएगी। उत्तराखंड में बंदर का जंगलों से निकल कर लगातार आबादी की ओर बढ़ना एक विकराल समस्या बन चुकी है। नतीजा यह कि नगरीय क्षेत्रों में बंदर-मानव संघर्ष की घटनाएं भी बढ़ रही हैं। खासतौर पर मंदिरों व बाजारों में बंदरों के उत्पात की घटनाओं ने आमजन की नींद हराम कर दी। राष्ट्रीय राजमार्गों के किनारे भी बंदरों की लगातार बढ़ती सक्रियता सड़क दुर्घटना का कारण भी बन रही है। दरअसल, इस समस्या का मूल कारण है पर्यटकों व अन्य लोगों द्वारा बंदरों को खाद्य सामग्री देना। मंकी फीडिंग के बढ़ते प्रचलन से बंदर जंगलों को छोड़ आबाद क्षेत्रों की ओर लपक रहे हैं।