धामनोद में सोसायटी के लिए काम करने वाले रोहित पाटीदार, शुभम पाटीदार, राजू मंडलोई, सोमनाथ जोशी व अभिषेक शर्मा ने बताया कि 20 किलोमीटर के क्षेत्र में किसी भी समय कहीं से भी जहरीले व अन्य जानवर मिलने संबंधी फोन आने पर पूरी टीम अपने कार्य में जुट जाती है। रेस्क्यू करने के बाद वन विभाग की जानकारी में पंचनामा कार्रवाई कर जानवर को जंगल में छोड़ दिया जाता है। रोहित ने बताया कि आपात स्थितियों में दूरदराज के क्षेत्रों में भी हम सेवा दे चुके हैं। घायल पक्षियों का उपचार, स्वस्थ होने तक निगरानी टीम के लोगों ने मकर संक्रांति पर्व पर पतंग से घायल कई पक्षियों का उपचार किया। 2-3 दिन तक उन्हें निगरानी में रखा। जब पक्षी उड़ने लायक होता है, उसे छोड़ दिया जाता है। घायल बंदर का उपचार भी टीम करती है। बंदर चंचल, चपल व चालाक होता है, उसका उपचार करना आसान नहीं होता। कुत्तों के लिए विशेष अभियान भी टीम चलाती है। डाक्टरों की उपलब्धता नहीं होने पर पशुओं को निगरानी में रखा जाता है, ताकि स्वस्थ होने पर उन्हें छोड़ दिया जाए। टीम के रोहित ने बताया कि जानवर की संबंधित बीमारी का प्राथमिक उपचार करते हैं। अधिक बीमार होने पर डाक्टरों पास ले जाते हैं। गायों के लिए विशेष अभियान चलाया जाता है। गाय का उपचार पूर्ण होने तक निगरानी में रखा जाता है। स्वस्थ होने पर घर तक पहुंचाते हैं। इस मामले में मेडिकल संचालक कुणाल पाटीदार क्षेत्र में निशुल्क सहयोग देते हैं। नौ हजार से अधिक जहरीले सांपों का रेस्क्यू धामनोद टीम के रोहित पाटीदार ने बताया कि धामनोद सहित महेश्वर, मंडलेश्वर, बड़वाह क्षेत्र में 54 लोगों की टीम है, जिन्होंने अब तक अत्यधिक जहरीले सांपों को पकड़ने का कार्य किया है। इनकी संख्या लगभग नौ हजार हो चुकी है, जिनका विधिवत पंचनामा बनाया गया है। हमारी टीम मगरमच्छ, जंगली सूअर, तेंदुआ आदि बड़े जानवरों का रेस्क्यू कर चुके हैं। रोहित ने बताया कि देश का सबसे जहरीला सांप धामनोद में फोरलेन स्थित एक ढाबे से पकड़ा था, जिसका नाम कॉमन करैत था। इसकी लंबाई करीब साढ़े 3 फीट थी। इसी तरह ग्राम खलघाट की एक कॉलोनी से 7.30 फीट लंबा अजगर हमारी टीम ने पकड़ा था। रेस्क्यू के बाद वन विभाग से पंचनामा कार्रवाई करवाकर उसे जंगल में छोड़ा गया। सर्पदंश की वैक्सीन की मांग टीम का मानना है कि जहरीले सांप के दंश का इलाज जिलास्तर पर ही किया जाता है। जबकि स्थानीय स्तर पर इलाज नहीं मिलने की स्थिति में कई बार पीड़ित की मौत हो जाती है। अधिकांश जहरीले सांप ग्रामीण क्षेत्रों में पाए जाते हैं। ऐसे में उसे जिलास्तर तक ले जाना जान जोखिम में डालने के बराबर होता है। ऐसी परिस्थिति में कई बार पीड़ित के परिवार झाड़-फूंक का सहारा लेते हैं। स्थानीय अस्पतालों में वैक्सीन की व्यवस्था की जानी चाहिए। पक्षियों के लिए बना रहे घोंसला लगातार कम हो रहे पक्षियों पर चिंता व्यक्त करते हुए टीम ने लकड़ी व पलाई से निर्मित घर यानी घोंसला बनाकर पेड़ों पर लटकाने की योजना बनाई है। इसमें पक्षियों के लिए दाना-पानी की व्यवस्था की जाएगी। खासकर गर्मी के दिनों में कई बार पक्षी पानी व भोजन के लिए जान गंवा देते हैं।