स्कूली बच्चों में पर्यावरण और प्रकृति संरक्षण को लेकर जागरूकता फैलाने के लिए जिले में अनुभूति कार्यक्रम का आयोजन मध्यप्रदेश इकोपर्यटन विकास बोर्ड एवं वन विभाग द्वारा किया जा रहा है। अनूपपुर वन मण्डल के वन परिक्षेत्र जैतहरी अंर्तगत वेकटनगर बीट के रानीतालाब में आयोजित अनूभूति कार्यक्रम में शासकीय उच्चतर माध्यमिक विद्यालय बीड के 120 बच्चों को सुबह जंगल भ्रमण कराते हुये पक्षी दर्शन कराया गया और प्रकृति में उनकी महत्वपूर्ण भूमिका पर बात हुई।जंगल में भ्रमण कराते हुए बच्चों को मिट्टी कैसे बनती है,नदी कैसे जन्म लेती है,वृक्षों की इकोसिस्टम में क्या भूमिका है,आदि विषयों को विस्तार से समझाया बताया गया।इस दौरान बच्चों ने कुल्लू के पेड़ की कहानी सुनी,मधुमक्खी को अपना आहार बनाने वाले पतरिंगा पक्षी को ध्यान से देखा।बच्चों को कार्यक्रम में जैवविविधता, पारिस्थितिक तंत्र,ग्लोबल वॉर्मिंग,वनों के प्रदूषण,वनों से संबंधित लोकज्ञान के संरक्षण आदि के बारे में विस्तारपूर्वक बताया गया। कार्यक्रम दौरान स्कूली बच्चियों ने मनमोहक रंगोली बनाई तथा अंत में बच्चों को पर्यावरण संरक्षण की शपथ दिलाई गई एवं प्रमाण पत्र बांटे गए।शिविर का आयोजन डॉक्टर ए ए अंसारी वन मंडल अधिकारी अनूपपुर के निर्देशन में कोरोना संबंधी प्रोटोकॉल को ध्यान रखते हुए किया गया। अनुभूति कार्यक्रम में उप -वनमंडलाधिकारी अनूपपुर के बी सिंह,परिक्षेत्र अधिकारी जैतहरी कल्याण सिंह मार्को मार्को, मास्टर ट्रेनर संजय पयासी,शशिधर अग्रवाल, सहायक ट्रेनर हर्ष सोनी,शुभम सोंधिया,परिक्षेत्र सहायक आर एस शर्मा वेंकटनगर,परिक्षेत्र सहायक आर एस सिकरवार, शिवचरण पुरी गोरसी के साथ वन विभाग जैतहरी का स्टाफ एवं अन्य ग्रामीण शामिल रहे। शिविर में शासकीय उच्चतर माध्यमिक विद्यालय बीड़ के 120 छात्र शामिल रहे। कार्यक्रम दौरान ग्राम कपरिया के स्थानीय जनजातीय समुदाय के लोक कलाकारों द्वारा शैला नृत्य की भी प्रस्तुती दी गई जिससे बच्चों में एक अलग तरह का उत्साह दिखा।गौरतलब है कि वन मंडल अनूपपुर के प्रत्येक वन परिक्षेत्रों में इस वर्ष अनुभूति कार्यक्रम आयोजित होने है।इस वर्ष से प्राइवेट स्कूल के बच्चे भी अनुभूति कार्यक्रम में शामिल किए जा रहे हैं।