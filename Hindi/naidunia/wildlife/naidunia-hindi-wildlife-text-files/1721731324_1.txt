जंगल सफारी प्रबंधन ने नंदनवन और जंगल सफारी के मांसाहारी वन्यजीवों को मटन खिलाने के लिए टेंडर निकाला है। वर्तमान में मटन सप्लाई करने वाली एजेंसी का टेंडर खत्म हो गया है। लॉकडाउन के चलते प्रबंधन ने निविदा प्रक्रिया शुरू नहीं की थी इस कारण ठेका खत्म होने के बाद भी पूर्व की एजेंसी ही मटन की सप्लाई कर रही है। मंगलवार को मुख्यालय से टेंडर निकालने के लिए सफारी प्रबंधन को हरी झंडी मिली। वन विभाग के अधिकारी का कहना है कि टेंडर भरने की अंतिम तिथि आठ मई है। जिस एजेंसी का रेट कम होगा, उसी को टेंडर जारी किया जाएगा। एशिया के सबसे बड़े मानव निर्मित जंगल सफारी में 11 बाड़ों का निर्माण कर लिया गया है। बाड़े में भी वन्यजीव रखे गए हैं। इनके स्वास्थ्य का ध्यान में रखते हुए मौसम के हिसाब से खानपान की व्यवस्था की जाती है। वन्यजीवों के रखरखाव और खानपान पर एक माह में करीब नौ से 10 लाख रुपये का खर्च होता है, इसलिए सफारी प्रबंधन अलग-अलग टेंडर जारी करता है। वर्मतान में मटन के लिए टेंडर जारी किया गया है। पिछले साल 199 रुपये किलो की दर पर दिया गया था टेंडर सफारी में आठ बाघ और 12 शेर हैं। एक बाघ औसतन 10 किलो मटन खाता है। अन्य वन्य प्राणियों को मिलाकर यहां रोज औसतन 250 किलो मटन की खपत होती है। वर्ष 2017 में 374 तथा वर्ष 2018 में 370 रुपये प्रति किलो की दर पर टेंडर दिया गया था। वर्ष 2019 सबसे कम 199 रुपये प्रति किलो की दर से सप्लाई की निविदा आई थी, जिसे टेंडर दिया गया था। कम रेट में ठेका देते समय अधिकारी आशंकित थे कि इतने कम रेट में एजेंसी सप्लाई कर पाएगी या नहीं, लेकिन इस एजेंसी ने इसी दर पर साल भर मटन सप्लाई की। अब इसका टेंडर खत्म हो गया है। वर्जन जंगल सफारी में मटन की सप्लाई का टेंडर खत्म हो गया है। लॉकडाउन की वजह से टेंडर नहीं हुआ था, लेकिन अब मंत्रालय से अनुमति मिलते ही टेंडर जारी कर दिया गया है।- एम. मर्शीवेला, डीएफओ, जंगल सफारी रायपुर