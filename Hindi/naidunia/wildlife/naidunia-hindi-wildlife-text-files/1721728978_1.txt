कवर्धा वन मंडल में 4 वर्ष के भीतर 2 बाघों की निर्मम हत्या तथा भोरमदेव अभयारण्य में बाघ सहित अन्य हिंसक वन्य प्राणी की मौजूदगी के बाद उनके सुरक्षा को लेकर वन विभाग हाईटेक सुरक्षा व्यवस्था का दावा कर रहा है। वन्य प्राणियों पर नजर रखने के लिए ट्रेफ कैमरा शासन ने वन विभाग को दिया है जिससे वन्य प्राणियों पर नजर रखी जाती है, लेकिन अभयारण्य में प्रवेश के पूर्व मेनुवल जांच बैरियर स्थापित किए गए हैं जहां कर्मचारी भी तैनात हैं लेकिन कर्मचारी यहां से हमेशा नदारद रहता है। ऐसे में वन्य प्राणियों की सुरक्षा में लापरवाही खुलकर सामने आ रही है। दो बैरियर से नदारद रहते हैं कर्मचारी : भोरमदेव अभयारण्य में कवर्धा परिक्षेत्र अंतर्गत वन विभाग ने 3 जांच बैरियर स्थापित किया हुआ है, जिसमें से बांधा व भोरमदेव स्थित जांच बैरियर से कर्मचारी हमेशा नदारद रहते हैं, जिससे बगैर जांच पड़ताल के लोगों का बेधड़क भोरमदेव अभयारण्य में प्रवेश हो जाता है। विभाग इन सभी बैरियरों में कर्मचारी तैनात किए हैं। लेकिन कोई भी कर्मचारी अपनी जिम्मेदारी नहीं निभा रहा है। अभयारण्य में बाघ, तेंदुआ की मौजूदगी : भोरमदेव अभयारण्य के कवर्धा व चिल्फी वन परिक्षेत्र में पिछले चार सालों से बाघ व तेंदुए की मौजूदगी लंबे समय से बनी हुई है। वर्तमान में तीन शावक व तीन बाघिन के साथ एक बाघ तथा लगभग 40 तेंदुआ की दस्तक अभयारण्य में है, जिससे अभयारण्य से लगे हुए बैगा आदिवासी व वनवासी भयभीत हैं। लेकिन विभाग के सुरक्षा अधिकारी लगातार लापरवाही बरत रहे हैं। इससे कभी भी अनहोनी हो सकती है। लापरवाह कर्मचारी पर होगी कार्रवाई 'भोरमदेव अभयारण्य के जंगल व वन्य प्राणी की सुरक्षा में किसी प्रकार की कोताही बर्दाश्त नहीं की जाएगी। अभयारण्य के 8 सर्किल से 33 बीटों में 36 कर्मचारी तैनात किए गए हैं विशेष रूप से जांच बैरियर में कर्मचारी ड्यूटी लगाई गई है। यदि बैरियर में कर्मचारी नहीं है तो यह घोर लापरवाही हैं मामले को पता करवाता हूं।' -अमिताभ बाजपेयी, प्रभारी डीएफओ कवर्धा वन मंडल ---