हसदेव बचाओ आंदोलन के धरना स्थल पर उपस्थित सदस्यों ने फैसला लिया है कि मुख्यमंत्री और प्रधानमंत्री को पत्र लिखकर वन अनुमति निरस्त करने और हसदेव क्षेत्र के कोल ब्लाक आवंटन को वापस लेने की मांग की जाएगी। धरना स्थल पर इंजीनियर साकेत तिवारी ने राज्य सरकार और केंद्र सरकार को आड़े हाथ लेते हुए उनकी आलोचना की। उन्होंने कहा कि एक तरफ हमारे मुख्यमंत्री राहुल गांधी के साथ जाकर हसदेव क्षेत्र के आदिवासियों के अधिकारों का हनन नहीं होने देने का वादा करते हैं और दूसरी तरफ तीन सौ किलोमीटर पैदल गए ग्रामीणों की मांग फर्जी ग्रामसभा की जांच तक नहीं कराते बल्कि उल्टा जंगल कटाई की अनुमति अडानी कंपनी के पक्ष में जारी कर देते हैं। यह कैसी द्वीपक्षीय राजनीति है। प्रधानमंत्री नरेंद्र मोदी एक तरफ 2030 तक 50 प्रतिशत कोयला आधारित ऊर्जा उत्पादन बंद करने और 2070 तक 100 प्रतिशत कोयले का उपयोग बंद करने का वादा दुनिया से करते हैं। दूसरी तरफ भारत के सबसे घने वर्षा वनों हसदेव से कोयला निकालने के लिए कोल ब्लाक आवंटित कर देते हैं, जिन जंगलों को पूर्व सरकार द्वारा नो गो क्षेत्र घोषित किया गया था। अब उसी तरफ सरकार की नजर जा रही है। उन्होंने सभी आंदोलनकारी सदस्यों की तरफ से राज्य सरकार से मांग की कि वह तुरंत फारेस्ट क्लियरेंस का आदेश वापस ले। इस दौरान चंदन चतुर्वेदी, आदित्य तिवारी, अमित वासुदेव, साकेत तिवारी, पवन पांडेय, श्रेयांश बुधिया, योगेश गुप्ता, असीम तिवारी,डाक्टर रश्मि बुधिया, संदीप गुप्ता, सतमीत सिंह, रतीष श्रीवास्तव, दीपक पटेल, राजेश खरे, चंद्रप्रदीप वाजपेयी समेत अन्य नागररिक उपस्थित थे।