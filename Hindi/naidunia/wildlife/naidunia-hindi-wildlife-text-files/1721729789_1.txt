बाघ, तेंदुआ सहित चार वन्यप्राणियों की ट्रेन दुर्घटना में मौत के बाद प्रबंधन ने अभयारण्य सीमा में ट्रेनों की स्पीड कम करने का प्रस्ताव स्टेट वाइल्ड लाइफ बोर्ड और रेलवे बोर्ड को भेजा था। सूत्र बताते हैं कि वन और रेलवे के अधिकारियों की बैठक में प्रस्ताव के ज्यादातर बिंदुओं पर सहमति बनी है, लेकिन अभयारण्य सीमा में ट्रेनों की स्पीड कम करने को रेलवे तैयार नहीं है। उल्लेखनीय है अभयारण्य से यह प्रस्ताव जाने के तुरंत बाद रेलवे से ट्रेनों की स्पीड बढ़ाई है। अभयारण्य के अधीक्षक सतगुरु चक्रधर ने ट्रेनों की स्पीड कम नहीं करने के निर्णय की पुष्टि की है। उन्होंने बताया कि अभयारण्य सीमा में ट्रेनों की स्पीड कम करने सहित प्रस्ताव के अन्य बिंदुओं पर रेलवे और वन अफसरों की बैठक हो चुकी है। यह प्रस्ताव स्टेट वाइल्ड लाइफ बोर्ड की बैठक में पारित कर केंद्रीय वाइल्ड लाइफ बोर्ड को भेजा जा रहा है। उन्होंने बताया कि ट्रेन दुर्घटनाओं में वन्यप्राणियों की मौत की घटनाएं बढ़ने पर यह प्रस्ताव तैयार किया गया है।