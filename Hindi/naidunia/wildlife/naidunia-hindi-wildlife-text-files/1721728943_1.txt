करनावद। होरियाखो एवं जुनापानी क्षेत्र के ग्रामीणजन वन्य प्राणी के आतंक से पेरशान है। घर के बाहर बंधे मवेशीयों को वह निशाना बना रहा है। कुछ लोगों पर भी उसने हमला किया है। वन विभाग के अधिकारी इस ओर ध्यान नहीं दे रहे हैं। ग्रामीण इस वन्य प्राणी को तेंदुआ ही मान रहे हैं। जानकारी देते हुए किसान छगनलाल मिस्त्री ने बताया कि विगत 15 दिनों में तेंदुए ने परमानंद सरगरा की गाय और बछड़ा, मंगु लोधी जुनापानी का बछड़ा, गेंदालाल लोधी की केड़ी एवं रामा बागवान की बकरी को अपना शिकार बनाया। तेंदुए का इतना आतंक हो गया है कि वह रात्रि में रहवासी क्षेत्र में आ जाता है और मवेशियों को अपना शिकार बना रहा है। गत शाम को कैलाश गारी के पुत्र पर उसने हमला किया था, लेकिन वह बाल-बाल बच गया। वन विभाग के अधिकारी इस ओर ध्यान नहीं दे रहे हैं। नागरिकों ने शीघ्र ही तेंदुए को पकड़ने की मांग की है।-निप्र