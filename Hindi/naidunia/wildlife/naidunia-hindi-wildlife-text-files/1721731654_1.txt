मृत हिरण का शव बरामद करने के बाद विभागीय अधिकारी मामले को दबाने की कोशिश में लगे हैं। हिरण की हत्या में शामिल लोगों के खिलाफ क्या कारवाई होगी, अब तक वन विभाग ने साफ नहीं किया है? जानकारी के अनुसार रविवार दोपहर में एक वयस्क हिरण पोलंग गांव पहुंचा था। स्थानीय ग्रामीण उसकी हत्या करने के बाद शव को ठिकाने लगाने की फिराक में थे। सूचना पर गांव आए वन विभाग के अमले ने हिरण के शव को बरामद कर विभाग के वाहन में लेकर कोंडागांव कार्यालय पहुंचे। हिरण के शव का पोस्टमार्टम नहीं करवाया गया है। हिरण की हत्या में शामिल आरोपितों के नाम भी अब तक सामने नहीं आए हैं। विभागीय उच्च अधिकारियों को भी इसकी जानकारी नहीं है, ऐसे में मामले के रफा-दफा करने की बात भी चर्चा में है। शिकारगाह बना बस्तर बस्तर इन दिनों वन्य प्राणियों की निर्मम हत्या के चलते शिकारगाह बन गया है। पिछले तीन दिन से बस्तर में बाघ की हत्या से जुड़ी खबर बेहद चर्चा में है। बाघ हत्या के मामले में अब तक कुल 14 लोगों को आरोपित बनाया गया है। इनमें पुलिस अधिकारी व जवान, शिक्षक व स्वास्थ्य विभाग के कर्मचारी समेत कुछ ग्रामीण शामिल हैं। वन्यजीवों की हत्या में वन विभाग के अधिकारियों और मैदानी अमलों की भूमिका संदिग्ध नजर आ रही है। कोंडागांव जिले में हिरण की हत्या मामले में अब तक कोई कार्रवाई न होने से भी इस बात को बल मिल रहा है।