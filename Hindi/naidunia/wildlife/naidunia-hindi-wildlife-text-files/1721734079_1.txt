नईदुनिया न्यूज कोरबा: कोरबा वन मंडल में हाथियों की सक्रियता बढ़ती जा रही है। सोमवार को 10 हाथियों ने ग्राम पसरखेत से आगे दरगा होते हुए केराकछार के निकट जंगल में डेरा डाल दिया है। जंगल से निकल कर हाथियों ने ग्राम बताती में एक ग्रामीण के बाड़ी में लगे फेंसिंग तार व खंभे को तोड़ दिया इतना ही नही केले और सब्जी की फसल को भी चौपट कर दिया। वन कर्मियों ने बताया कि अधिक संख्या में हाथियों के केराकछार पहुंचने पर वन अमला सतर्क हो गया है। केराकछार व आसपास के गांव में मुनादी की जा रही है, साथ ही ग्रामीणों को सावधान कर दिया गया है। 10 हाथियों के अलावा तीन हाथी धरमजयगढ़ वन मंडल से कुदमुरा रेंज के ग्राम चचिया पहुंच गए है। जिसकी निगरानी वन विभाग कर रही है। उधर कटघोरा वन मंडल में 48 हाथी विचरण कर रहे हैं। वर्षा का मौसम शुरू होने के बाद हाथी अब जगह बदलने लगे हैं। कटघोरा वन मंडल के 48 हाथी अलग-अलग रेंज में डेरा जमाए हुए हैं। एतमानगर रेंज में 26 हाथियों का झुंड कोदवारी के जंगल में है। केंदई रेंज में भी नौ हाथियों का झूंड घूम रहा है। 13 हाथी जटगा रेंज में एक सप्ताह से घूम रहे हैं। अब तक किसी तरह के नुकसान की सूचना नहीं आई है। रेंजर देवदत्त खांडे ने बताया कि हाथी अभी अधिकांश समय जंगल में रह रहे हैं। इसके बाद भी आसपास गांव के लोगों को सतर्क कर दिया है, हाथियों की निगरानी के लिए अलग-अलग दल लगी हुई हैं।