सिरपुर क्षेत्र के गांवों में इन दिनों जंगली हाथियों का दल जमकर उत्पात मचा रहा है। खरीफ सीजन की फसल को रौंदने से किसानों को काफी नुकसान पहुंचा रहा है। पटेवा क्षेत्र के छत्तीसगढ़ जनता कांग्रेस नेता शेख छोटे मिया ने हाथियों के आतंक से प्रभावित किसानों को क्षतिपूर्ति दिलाने की मांग शासन से की है। ग्रामीणों ने बताया कि हाथियों ने कुछ माह पूर्व ग्राम केड़ियाडीह में एक युवक को कुचलकर उसकी जान ले ली थी। इसके बाद क्षेत्र के किसानों में डर बना हुआ है। अंचल के ग्रामीण जंगली रास्ते से आना-जाना करते हैं। उन्हें हमेशा अनहोनी की आशंका रहती है। ग्राम अमलोर के किसान कृषलाल, दीनबंधु, लखन निषाद, रामप्रसाद धु्रव, दुकालू धु्रव, कुमार यादव ने बताया कि उनके खेतों में धान फसल को हाथियों के दल ने रौंद दिया है, जिससे फसल नष्ट हो गई है। अमलोर के ग्रामीणों ने बताया कि कमारडेरा में हाथियों का दल पहुंचा और घरों में रखे दाल-चावल आदि सामानों को चट कर दिया। इसी तरह ग्राम तालाझर के किसान भी हाथियों के आतंक से परेशान हैं। कृषकों ने कहा कि हाथियों का दल आए दिन धान की फसल को रौंदकर नष्ट कर रहे हैं। अभी तक फसल तैयार ही नहीं हुआ है और ये स्थिति है तो आगामी दिनों में जब धान की फसल पककर तैयार हो जाएगी तो स्थित भयानक हो जाएगी। हाथियों के आतंक से ग्रामीणों का घर से बाहर निकलना मुश्किल हो गया है। ग्रामीण जंगली रास्ते से होकर आवागमन करते हैं। जिस पर हर समय खतरे का साया मंडराते रहता है। वन विभाग को सूचना देने के बाद भी हाथियों को खदेड़ने कोई प्रयास नहीं किया जा रहा है। ---