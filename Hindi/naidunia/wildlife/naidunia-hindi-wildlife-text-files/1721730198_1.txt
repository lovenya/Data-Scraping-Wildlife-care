कानन पेंडारी जू के शाकाहारी वन्यप्राणियों को अब सालभर हरा चारा खाने को मिलेगा। उन्हें नेपियर घास खिलाकर सेहतमंद बनाने की तैयारी है। इसके लिए झांसी स्थित रीजनल रिसर्च सेंटर से घास की इस प्रजाति की कटिंग मंगाई गई है। स्टॉक पहुंचने के बाद जू के अंदर पांच एकड़ क्षेत्र में उगाया जाएगा। कानन जू के शाकाहारी वन्यप्राणियों के लिए प्रबंधन ने सूडान व बरसीम घास भी लगाया गया। यह प्रजातियां सालभर उपलब्ध नहीं हो पाती है। अनुलब्धता की समस्या विशेषकर गर्मी व ठंड के सीजन के बीच में आती है। जबकि विशेषज्ञों का सुझाव है कि सालभर हरा चारा मिलने से वन्यप्राणी स्वस्थ रहेंगे। हरा चारे के लिए जू प्रबंधन को दूसरे वनमंडल के अलावा दूसरे वनमंडलों के जंगलों से मंगाना पड़ता है। इससे उन्हें परेशानी होती थी। इसे देखते हुए कानन प्रबंधन ने झांसी रिसर्च सेंटर से बात की। यहां नेपियर घास उगाई जाती है। रिसर्च सेंटर ने कानन प्रबंधन को नेपियर की कटिंग देने के लिए सहमति जताई है। पांच एकड़ के लिए कटिंग मंगाई गई है। दस दिन के भीतर स्टॉक आ जाएगा। ओट घास भी उगाए जाएंगे नेपियर के साथ- साथ कानन प्रबंधन ने घास की एक और प्रजाति ओट भी उगाने की योजना बनाई है। यह प्रजाति बीज से तैयार होती है। इसलिए कानन के लिए 1 क्विंटल ओट बीज मंगाया गया है। इस प्रजाति को भी 5 एकड़ में उगाया जाएगा। पहले प्रयोग, सफल होने पर बढ़ाएंगे पैदावार इस संबंध में कानन पेंडारी जू के अधीक्षक एचबी खान ने बताया कि नेपियर व ओट दोनों ही उच्च क्वालिटी की घास हैं। इनमें अतिरिक्त पौष्टिक होता है। जिसे खाने के बाद कानन के शाकाहारी वन्यप्राणियों की सेहत बनेगी। शारीरिक रूप से स्वस्थ होने की स्थिति में प्रजनन के बाद जन्म लेने वाले नन्हें मेहमान भी सेहतमंद रहेंगे। दोनों को 5-5 एकड़ पर उगाया जाएगा। इसके लिए जगह चिंहित कर ली गई है। एक खासियत यह भी श्री खान ने बताया कि इन दोनों घास को 6 महीने तक एयरपैक कर उपयोग में लाया जा सकता है। रिसर्च सेंटर से इसकी विधि भी बताई गई है। इस उपाय के जरिए सालभर तक वन्यप्राणियों को पौष्टिक घास आहार के रूप में दे सकते हैं।