वन विभाग द्वारा बनाए गए 48 दलों को बाघ, हाथी, तेंदुए, जंगली सूअर, चीतल, सांभर और काले हिरण जैसे जानवरों की सही संख्‍या का पता लगाने के लिए काफी मेहनत करनी पड़ी। वन विभाग के अनुसार कट्टू बन्‍नारी, थेंगुमराहटा और करुवानरायण मंदिर के क्षेत्र में बाघ की उपस्थिति के प्रमाण मिले हैं। यहां प्राणी गणना करने वाले दल को बाघ और तेंदुए के पगमार्क भी मिले। वनकर्मियों ने सत्‍यमंगलम वन क्षेत्र में हाथियों के झुंडों की मौजूदगी के सबूत भी पाए। वन्‍य अधिकारियों के अनुसार प्राणी गणना के परिणामों के आधार पर इन वनों में बाघों की संख्‍या 25 से बढ़कर 35 से 40 तक होने की संभावना है। शिकार पर सख्‍ती से रोक लगाने के कारण हाथियों और तेंदुओं की संख्‍या में भी बढ़ोतरी दर्ज की गई है।