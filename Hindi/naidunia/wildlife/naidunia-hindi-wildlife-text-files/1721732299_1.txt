एसडीओ दिनेश वास्कले ने रालामंडल अभयारण्य का प्रभार मार्च 2021 से संभाल रखा है। शुरुआत से एसडीओ और वनकर्मियों के बीच जमकर खींचतान चल रही है। मई से अगस्त के बीच कई वनकर्मियों ने अभयारण्य से अपना तबादला करवा लिया, जिसमें विकास चौहान, प्रवीण मीणा, राहुल दातरे और एक अन्य महिला वनकर्मी शामिल हैं। आए दिन इनके बीच हो रहे विवाद एपीसीसीएफ एचएस मोहंता और डीएफओ नरेंद्र पंडवा तक पहुंच रहे हैं। तत्कालीन रेंजर आकांक्षा खातरकर ने भी तबादला करवा लिया है। जबकि सोहनलाल दशोरे, मुराली लाल धाकड़, सरोज व एक अन्य का तबादला डीएफओ ने कर दिया। शनिवार को वनरक्षक शैलेंद्र रावत को निलंबित कर दिया, जिसमें पर्यटकों से गलत व्यवहार और ड्यूटी ठीक से नहीं करने का आरोप लगाया। सूत्रों के मुताबिक नवंबर-दिसंबर के बीच कई बार वनकर्मियों का छोटी-छोटी बात को लेकर तनख्वाह काट दी, जिसमें आधे घंटे लेट आने पर पूरी दिन का वेतन नहीं दिया। रावत ने भी कई बार छुट्टियां काटने को लेकर विरोध किया। डीएफओ से तीन कर्मचारी मिलने भी पहुंचे थे, लेकिन उनकी बात नहीं सुनी। रावत का कहना है कि बीते दिनों युवक-युवती को लेकर अभयारण्य में विवाद हुआ। कुछ संगठन ने हंगामा भी किया। इसके बाद रालामंडल आने वाले पर्यटकों से आइडी कार्ड मांगे और घरवालों से अनुमति के बारे में पूछा था। कुछ पर्यटकों ने इस पर आपत्ति ली और एसडीओ ने इसका मुद्दा बनाकर निलंबन को लेकर डीएफओ को पत्र लिखा। वहीं एसडीओ वास्केल का कहना है कि वनरक्षक अनुशासनहीनता कर रहा था। यहां तक ड्यूटी भी ठीक से नहीं कर रहा था। पर्यटक भी शिकायत कर रहे थे। मोबाइल चलाने को लेकर विवाद - दिसंबर में पूरे प्रदेश में बाघ और वन्यप्राणी गणना हुई। इस बीच एसडीओ वास्केल को मास्टर ट्रेनर बनाया। चूंकि पहली बार आनलाइन गणना होनी थी। इसके लिए वनकर्मियों को मोबाइल से जानवरों की जानकारी भेजनी थी। वनरक्षक अमित निगम को मोबाइल एप्लीकेशन चलाने में दिक्कत आई। इसके बारे में वास्केल से पूछने के लिए वे उनके घर पहुंचे। जहां दोनों के बीच कहासुनी हुई और विवाद का रूप ले लिया। डीएफओ नरेंद्र पंडवा ने एसडीओ हेमलता शाह को जांच सौंपी है। संगठन जिला अध्यक्ष दिनेश शर्मा, देवेंद्र तोमर और हरीश योगी के बयान दर्ज हुई। अमित निगम ने भी कहा कि एसडीओ ने गालीगलौज की है। वहीं एसडीओ वास्केल बयान देने के लिए अपनी पत्नी को भी साथ लाए थे। वास्केल का कहना है कि रात में वनरक्षक शराब पीकर मेरे घर आया था। हंगामा करने लगा था।