जंगल सफारी विभाग जू के उद्घाटन का इंतजार अब पर्यटकों के लिए खत्म हो गया है। विभाग द्वारा जू के उद्घाटन की तैयारी पूरी कर ली गई है। विभाग आधे-अधूरे जू का उद्घाटन मुख्यमंत्री के हाथों कराने का निर्णय लिया है। जू का उद्घाटन वन्य जीव संरक्षण सप्ताह के अंतिम दिन किया जाएगा। अधिकारियों का कहना है कि उद्घाटन के लिए मुख्यमंत्री से समय मांगा गया है। ज्ञात है कि जंगल सफारी में 125 एकड़ में कुल 37 वन्य प्राणियों के बाड़े का निर्माण कार्य किया जाना है। सफारी में 32 प्रजाति के वन्य जीवों को रखा जाएगा। वन्य जीवों को रखने के लिए चार सफारी बनाए गए हैं। इसके तहत शाकाहारी वन्यप्राणी सफारी, भालू सफारी, टाइगर सफारी शेर सफारी शामिल हैं। जानकारों की मानें तो जंगल सफारी में जू का उद्घाटन होने के बाद पर्यटकों की संख्या में इजाफा होगा। प्रथम फेज में 10 जू तैयार, होगा उद्घाटन प्रथम फेज में वन विभाग ने रायल बंगाल टाइगर, एशियन लायन, व्हाइट टाइगर, तेंदुआ और कछुआ, पैंथर, दरियाई घोड़ा, घड़ियाल, हिमालयन भालू, गोह के कुल 10 बाड़े का काम पूरा कर लिया है। इसके बाद स्नैक पार्क, मछली घर, दो वर्ल्ड एवियरी आदि का निर्माण कार्य किया जाएगा। जंगल सफारी में वर्तमान में नंदनवन से 80 चीतल, पांच नील गाय, चार सांभर, 14 काला हिरण, आठ कोठरी, पांच भालू, चार टाइगर, छह सिंह के अलावा चार मगरमच्छ शिफ्ट किए जा चुके हैं। इसके अलावा ओडिशा के भुवनेश्वर से दरियाई घोड़ा और बिलासपुर से मगरमच्छ को लाने के लिए जू अथॉर्टी से अनुमति मिल गई है। वर्जन जंगल सफारी में 10 जू का निर्माण कार्य पूरा कर लिया गया है। उसके उद्घाटन के लिए मुख्यमंत्री से समय मांगा गया है। समय मिलने पर वन्य जीव संरक्षण सप्ताह के अंतिम दिन उद्घाटन किया जा सकता है। - कौशलेन्द्र कुमार सिंह, पीसीसीएफ वाइल्ड लाइफ