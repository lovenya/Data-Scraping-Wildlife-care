वे धीरे-धीरे आगे बढ़ रहे थे कि तभी गाइड ने सभी को शांत रहने का इशारा किया। दरअसल उनसे कुछ ही दूरी पर एक मादा जिराफ ने उसी वक्त एक बच्चे को जना था। सभी उत्सुकता से उस ओर देखने लगे। मादा जिराफ बहुत लंबी थी और उसका नवजात शिशु अपने पैरों को सिकोड़े जमीन पर पड़ा था। मां सिर झुकाकर बच्चे को देख रही थी। तभी एक अप्रत्याशित घटना घटी। मादा जिराफ ने अपने शिशु को एक लात मारी, जिससे वह अपनी जगह से पलट गया। यह देख बच्चे टीचर से बोले - 'सर, उसे रोकिए, नहीं तो वो बच्चे को मार डालेगी।" किंतु टीचर ने उन्हें शांत रहने को कहा। बच्चा अभी भी जमीन पर पड़ा हुआ था। तभी उसकी मां ने एक बार फिर उसे जोर से लात मारी। इस बार बच्चा उठ खड़ा हुआ और डगमगाकर चलने लगा। इसके बाद मादा जिराफ अपने बच्चे के साथ धीरे-धीरे चलते हुए झाड़ियों में ओझल हो गई। उनके जाते ही बच्चों ने पूछा - सर, वो जिराफ अपने ही बच्चे को लात क्यों मार रही थी? अगर उसे कुछ हो जाता तो?" टीचर बोले - 'बच्चो, जंगल में शेर, चीजा जैसे बहुत-से खूंखार जानवर होते हैं। यहां किसी बच्चे का जीवन इस पर निर्भर करता है कि वो कितनी जल्दी अपने पैरों पर चलना सीख लेता है। अगर उसकी मां उसे लात मारकर उठने के लिए विवश नहीं करती, तो शायद वो अभी भी वहीं पड़ा रहता और कोई जंगली जानवर उसे अपना शिकार बना लेता।" इसके बाद टीचर ने बच्चों को समझाते हुए आगे कहा - 'इसी तरह आपके माता-पिता या टीचर भी कई बार आपको डांटते-डपटते हैं। उस वक्त तो ये सब बहुत बुरा लगता है, पर जब आप बाद में पीछे मुड़कर देखते हैं तो कहीं न कहीं ये एहसास होता है कि उनकी डांट की वजह से ही आप जिंदगी में कुछ बन पाए। इसलिए कभी भी अपने बड़ों की सख्ती पर बुरा न मानें ,बल्कि उसके पीछे आपका भला करने की जो उनकी मंशा है, उसके बारे में सोचते हुए उसकी कद्र करें।"