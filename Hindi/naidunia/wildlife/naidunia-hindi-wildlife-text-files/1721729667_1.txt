मोगली लैंड के नाम से विश्व में मशहूर पेंच टाइगर रिजर्व में पिछले 8 महीनों में 9 बाघ, बांधवगढ़ पार्क में नीली आंखों के लिए प्रसिद्ध टाइगर की संदिग्ध अवस्था में मौत हुई है। बाघों की मौत का सिलसिला थमा नहीं है। पिछले दिनों कान्हा टाइगर रिजर्व में भी एक बाघ शावक की मौत हुई है। सूत्र बताते हैं कि महज छह माह में फिर से बोर्ड की बैठक बुलाने का मकसद खजुराहो स्टोन्स इंडिया लिमिटेड को पन्ना टाइगर रिजर्व के कोर एरिया से 7 किमी दूर धूरा गांव की 4 हेक्टेयर भूमि से पत्थर खोदने की अनुमति के लिए अनापत्ति देना है। नियम अनुसार टाइगर रिजर्व के 10 किमी की परिधि में खनन की अनुमति नहीं दी जा सकती, लेकिन कंपनी को छतरपुर कलेक्टर ने राजस्व भूमि पर 10 साल के लिए (30 दिसंबर-10 से 29 दिसंबर-20 तक) पत्थर खनिज पट्टा दिया है। चूंकि यह भूमि पार्क के कोर एरिया से 7.61 किमी और बफर जोन से 6.67 किमी दूर है। इसलिए वाइल्ड लाइफ बोर्ड की अनापत्ति अनिवार्य है। कंपनी का काम ज्यादा दिन न रुके, इसलिए आनन-फानन में बैठक बुलाई गई है। इससे पहले बोर्ड की बैठक 22 सितंबर को हुई थी। लाड के इस्तीफे पर होगा निर्णय बैठक में पूर्व पीसीसीएफ पीएम लाड के इस्तीफे पर निर्णय लिया जाएगा। लाड ने वन विभाग के कामकाज और निर्णयों से नाराज होकर बोर्ड की सदस्यता ने इस्तीफा दिया है। सड़क चौड़ीकरण, पाइप लाइन डालने के प्रस्ताव बैठक में सोन चिड़िया (हुकना पक्षी) अभयारण्य घाटी गांव में एनएच-3 का चौड़ीकरण, सतपुड़ा टाइगर रिजर्व स्थित आभादेही जलाशय की वेस्ट वियर की मरम्मत, चंबल नदी से मुरैना नगर को पानी देने के लिए राष्ट्रीय चंबल अभयारण्य से इंटेकवेल और भूमिगत पाइप लाइन बिछाने, सोन घड़ियाल अभयारण्य में गरुघाट पुल के पास 33 केव्ही लाइन के विस्तार, सिंघौरी अभयारण्य से भूमिगत पाइप लाइन बिछाने और बिजली के खंभे खड़े करने, वीरांगना दुर्गावती अभयारण्य में एनएच-37 किनारे कंपनी को ओएफसी केबिल बिछाने के प्रस्ताव रखे जा रहे हैं।