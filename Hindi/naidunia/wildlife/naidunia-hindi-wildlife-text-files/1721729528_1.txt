रायगढ़ (निप्र)। जिले के वन मंडल में कौन से जानवर किस क्षेत्र में कितने हैं। इसकी जानकारी विभाग को नहीं है। विभाग को नहीं पता कि जंगल में कौन से जानवर विचरण कर रहे हैं। बताया जा रहा है कि 2010 व 2014 में जिले के वन मंडल में इसकी गणना कराई थी, लेकिन उसकी रिपोर्ट अब तक नहीं मिली है। ऐसे में विभाग असमंजस में है कि जंगल में कितने वन्य प्राणी हैं। जिले का वन विभाग दो डिवीजन में बंटा है, हजारों एकड़ में फैले वन में कहां कितने जानवर हैं, इसकी जानकारी नहीं है। बताया जा रहा है कि कुछ माह पूर्व जिले के जंगलों में बाघ को देखे जाने की खबर थी। विभाग उसके पंजे को लेकर उपस्थिति की बात कही थी, लेकिन इसकी पुष्टि नहीं हो सकी। वहीं 2005 में वन प्राणियों की गणना हुई। जिसकी रिपोर्ट आने के बाद उसको सार्वजनिक किया गया। वन मंडलाधिकारियों को जिले के वन मंडल में जानवरों की अनुमानित संख्या भी याद नहीं है। ऐसे में रायगढ़ व धरमजयगढ़ वन मंडल में कुशलतापूर्वक वन्य प्राणियों का संरक्षण और नियंत्रण किया जाना संदेहास्पद बना है। बताया जा रहा है कि वन्य प्राणियों की गणना उसके पैरों के पंजे से की जाती है। वन्य प्राणियों के रहने साथ-साथ भोजन-पानी व विचरण के स्थानों पर पंजों के निशान लिया जाता है। विभाग की माने तो साल 2010 व 2014 में वन्य प्राणियों की गणना कराई गई थी। मगर गणना के 6 साल बाद भी रिपोर्ट प्राप्त नहीं होने से कौन-कौन जानवर की संख्या में जंगल में हैं विभाग यह बताने में असमर्थ है। इसकी जानकारी दोनों मंडलों के वन मंडलाधिकारी को नहीं है। वन मंडल में यह हैं जानवर वन मंडल क्षेत्र में कई विशिष्ठ जानवरों के होने की सूचनाएं प्राप्त होती रहती है। वर्तमान में तेंदुआ, हिरण, बारहसिंगा, नीलगाय, लकडबग्घा, सियार, लोमड़ी, जंगली सुअर, बंदर और मोर समेत अन्य वन्य प्राणी मौजूद है। अमले द्वारा मौके पर पहुंचने पर निशान भी मिले। इस दौरान वन्य प्राणियों की गतिविधियां पर निगरानी रखी जाती है। जिले के वन मंडलों में वन्य प्राणियों की संख्या जानने 2010 व 2014 में गणना कराया गया, लेकिन अब तक उसकी रिपोर्ट नहीं आई है। ऐसे में सीसीएफ वाइल्ड लाइफ को पत्र भेजकर मामले की जानकारी मांगी गई है। आरके पाण्डेय डीएफओ, वन विभाग