पूरी रात हाथियों के पीछे -पीछे ग्रामीण भी चलते रहे हैं। गांव, मोहल्ला एवं घर बचाने के उद्देश्य से हाथियों को ग्रामीण रात भर खदेड़ते-भगाते रहे। सोमवार की सुबह ग्राम कांसा एवं दुधमनिया के बीच हाथियों के पहुंचने पर उन्हें घेरकर परेशान किया गया जिससे भूखे एवं थके हाथियों के समूह को बगार खेत में ही अपना आशियाना बनाने को मजबूर होना पड़ा। रविवार की सुबह पांच हाथियों का समूह अंकुआ गांव के जंगल में आ गए थे। इस बीच भगाए जाने पर यह हाथी पहाड़ से नीचे उतर कर पचरीपानी गांव के स्कूल के पीछे आकर छिपकर पूरा दिन बिताने के बाद देर शाम अगरियानार गांव के रानीवर से ललमटिया में पटेल सिंह,मुन्ना सिंह, केवल सिंह, पोट्टाटोला में भोला सिंह, सेमबाई, भद्दू सिंह, तेजा सिंह के आदि के कच्चे एवं पक्के मकानों को तोड़फोड़ कर एवं बाड़ी व खेत में लगी अनाज, फसल, फलों को अपना आहार बनाया। जंगली हाथी यहीं नहीं रुके फिर कर्राटोला निवासी शिक्षक फूल सिंह की पक्की बाउंड्री को तोड़ने बाद दुलहरा गांव के सुन्दर पुर में रामचरण कोल, रामनारायण पटेल, सरजू पटेल, रामरुद्ध पटेल के आंगन घर एवं बाड़ियों को नुकसान पहुंचाते हुए दुलहरा सोसायटी पहुंचे और यहां बाहर रखे बारदाना के बोरे को उथल-पुथल कर सोसायटी का शटर तोड़ने का प्रयास किया। इस बीच दुलहरा के सुंदरपुर निवासी रामनारायण पटेल के घर में अचानक एक हाथी आंगन में घुसकर आंगन में रखे सामान की तलाशी कर रहा था जबकि चार हाथी रखवारी कर रहे थे। बताया गया इस घर के अंदर घर मालिक के साथ उनकी वृद्ध मां,पत्नी एवं पुत्र-पुत्री जो सो रहे थे। अचानक आये हाथियों से घिर गए जिसकी सूचना मिलने पर वन कर्मचारियों एवं ग्रामीणों ने सायरन, सीटी एवं हो-हल्ला किया जिससे अकेला हाथी घर से बाहर निकल गया और पांच व्यक्तियों की जान बच सकी। हाथियों का समूह सोमवार की सुबह पंचायत भवन दुलहरा के पीछे सरकारी बांध होकर मलथर, करौधिया टोला में किसानों के धान लगे खेतों से गुजरता हुआ हाथियों का समूह कांसा-दुधमनिया गांव के सरईहा में नोखे पटेल के बगार भूमि में लगे पेड़ों के बीच रह कर पूरे दिन अपना आशियाना बनाया रखा। इसके पूर्व हाथियों के समूह को अपने गांव, मोहल्ले, घर से दूर रखने के लिए सैकड़ों की संख्या में ग्रामीणों द्वारा भगाए जाने का प्रयास किया गया इस दौरान बीच-बीच में हाथियों का समूह का एक सदस्य ग्रामीणों पर हमला करने के उद्देश्य दौड़ाता, भगाता रहा है। वहीं सोमवार की सुबह दुधमनिया एवं कांसा के मध्य सरईहा स्थित स्थल पर हाथियों के दल के पहुंचने पर सैकड़ों की संख्या में ग्रामीणों द्वारा उन्हें घेरकर अन्य स्थान मे जाने से रोका गया तो हाथी भी नाराज हो गए और पलट कर दौड़ाने का प्रयास किया। पूरी रात हाथियों के विचरण दौरान कच्चे एवं पक्के मकानों के ग्रामीणों को उनकी सुरक्षा को देखते हुए पक्के एवं छतों वाले स्थानों पर ठहराया गया। हाथियों के समूह द्वारा किए गए नुकसान के मुआवजा के लिए पटवारियों द्वारा नुकसान स्थल का निरीक्षण कर क्षतिपूर्ति प्रकरण तैयार किया जा रहा है।