मिली जानकारी के अनुसार ब्लॉक मुख्यालय से लगभग 25 किमी दूर चारों ओर पहाड़ियों से घिरे ग्राम पंचायत पतेरापाली 'स' के आश्रित ग्राम जुनवानी पारा ब में बकरी चराने गए चरवाहों पर भालू ने हमला कर दिया, जिससे मौके पर ही जनकराम बरिहा (60) पिता मैनू बरिहा की मौत हो गई। बचाव के लिए आए ग्रामीण पुनूराम (38) पिता कृष्णा बिंझवार, पीलूराम (45) पिता रिबसो बिंझवार एवं सुकलाल (50) पिता बीरालाल बिंझवार भालू के हमले गंभीर रूप से जख्मी हो गए हैं। भालू के इस हमले में 60 वर्षीय भगवान सिंग पिता फिरत बिंझवार की सूझबूझ ने 15 वर्षीय रूपेश पिता जगतराम को बचा लिया। प्रत्यक्षदर्शियों के अनुसार मृतक जनकराम अपने साथी भगवान सिंग व रूपेश के साथ रोज की तरह बकरी चराने के लिए 10 बजे घर से निकले। चराते-चराते तालाब से होते हुए बकरियों को गांव के पास के ही कुर्रापानी जंगल की तलहटी क्षेत्र की ओर ले गए। पहाड़ के किनारे जनकराम दूसरी ओर 15 वर्षीय रूपेश तथा आगे आगे भगवान सिंह बकरियों को हांक रहे थे। इसी बीच जनकराम पहाड़ के नीचे झुरमुट को चट्टान के सहारे पार करने लगा, तभी झाड़ियों के बीच से भालू ने निकलकर हमला कर दिया। जनकराम पर हुए हमले को देखकर रूपेश स्तब्ध रह गया और भालू रूपेश पर हमला करता, इससे पहले भगवान सिंह उसे दूर ले गया। इसी बीच चीख पुकार सुनकर धान कटाई के लिए नवाडीही जा रहे पुनूराम, पीलूराम, सुकलाल पहाड़ की ओर दौड़े। भालू को भगाने का प्रयास करने लगे। परंतु भालू और आक्रामक हो गया। तीनों ग्रामीण अपने आप को भालू के हमले से बचाते हुए जनक राम को बचाने की कोशिश में जुट गए। परंतु इसी बीच घायल पड़े जनकराम पर पुनः भालू ने हमला कर दिया। जनकराम पर हमला होते देख तीनों भालू से भिड़ गए। अचानक भालू ने अपने ऊपर हुए हमले से और आक्रोशित होकर उन पर हमला कर दिया। हमले में तीनों बुरी तरह से जख्मी हो गए। वे अपने बचाव करने लग गए। इस हमले में पुनूराम का मुंह फट गया। पीलूराम के हाथ को बुरी तरह से नोच दिया। सुकलाल के दोनों हाथों में भालू ने अपने दातों से हमला कर दिया। चीख पुकार सुनकर गांव वालों की बढ़ती भीड़ से भालू डरकर पहाड़ पर चढ़ गया। भालू को पहाड़ पर चढते देख मृत अवस्था में पड़े जनकराम की शव को वहां से हटाकर सुरक्षित स्थान पर ले आए। भालू के हमले से हुई इस हृदय विदारक घटना से आसपास के ग्रामीण सहम गए हैं। कुर्रापानी जंगल से लगे खेतों में जाने से ग्रामीण डर रहे हैं। समाचार लिखे जाने तक वन विभाग की ओर से मिली सूचना के आधार पर मृतक के परिवार को 10 हजार रुपए की सहायता राशि प्रदान की गई। ---