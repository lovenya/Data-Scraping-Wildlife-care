बसतर के वनों में परंपरानुसार कई पक्षी रहते हैं वहीं समयानुसार कई प्रवासी पक्षी भी बस्तर में आश्रय लेते हैं। इन सब बातों को ध्यान में रखते हुए बुधवार को वन विद्यालय सभागार में पक्षियों को पहचानने के लिए विशेष प्रशिक्षण दिया गया जिसमें वन विद्यालय के प्रशिक्षु बड़ी संख्या में शामिल हुए। विशेष तौर पर देहरादून से आमंत्रित पक्षी विशेषज्ञ डॉ प्रतापसिंह ने बताया कि नई चिड़ियों की पहचान आवाज से ही होती है। एक जैसे दिखने वाले दो पक्षियों को आवाज के आधार पर ही पहचाना जा सकता है। पक्षियों को देखने या उनकी गणना करने के लिए उसी प्रजाति पक्षी के आवाज को प्रसारित किया जाता है, जिसे सुनकर वे पास आती हैं। ऐसे पक्षियों को पहचानने के लिए अभ्यास बहुत जरूरी है। उन्होने वनकर्मियों को बताया कि जलवायु परिवर्तन के कारण पक्षियों की संख्या हर बार कम या ज्यादा हो सकती है, इसलिए बर्ड वाचिंग के समय कई बातों का ख्याल रखना पड़ता है। पक्षियों की गणना मुश्किल है पर असंभव नहीं। करीब तीन घंटे चले प्रशिक्षण सत्र के बाद सभी वनकर्मी जिला मुख्यालय से 22 किमी दूर तारागांव और सरगीपाल के पास ग्राम दशापाल में आए प्रवासी पक्षियों को देखने पहुंचे थे। इस दल का नेतृत्व श्रीमती सुषमा नेताम,वन परिक्षेत्राधिकारी बकावंड ने किया। इस मौके पर पीजी कॉलेज प्राणी विज्ञान के विभागाध्यक्ष डॉ सुशील दत्ता, पक्षी विशेषज्ञ डॉ नेगी, उपवनमंडलाधिकारी एनआर खूंटे,वन परिक्षेत्राधिकारी जीआर राव जगदलपुर, जीआर कश्यप माचकोट,के अलावा विभिन्न रेंजों के वनपाल, वन रक्षक आदि भी उपस्थित रहे।