ग्राम सुखीपाली जंगल में 18 अगस्त की रात बिजली का तार फैलाकर किए गए भालू एवं जंगली सूअर के शिकार मामले के चारों आरोपियों को जमानत नहीं मिलने पर जेल भेज दिया गया है। सुखीपाली के शांति नगर निवासी आरोपी विद्याधर प्रधान, राजेश प्रधान, मालीडीपा निवासी छेड़लाल एवं उसके पुत्र नील कुमार ने वन्यप्राणी का शिकार किया था। पिथौरा वन परिक्षेत्र के अंतर्गत कक्ष क्रमांक 234 सुखीपाली के जंगल में बिजली प्रवाहित तार फैलाकर शिकार किया था। इस घटना में एक चार वर्षीय मादा भालू तथा एक सूअर की मौत हो गई थी। शिकार के सप्ताह भर बाद वन विभाग ने जंगल में गड्ढा खोद कर छिपाए गए भालू के शव को बरामद किया था। वहीं चारों आरोपी सूअर के मांस को आपस में बांटकर खा गए थे। वन अमला ने आरोपियों के बयान के आधार पर सूअर के हड्डी, रक्त रंजित अवशेष, सूअर को काटने में प्रयुक्त हथियार एवं शिकार की नीयत से फैलाए गए जीआई तार भी बरामद कर लिया। --