कानन पेंडारी जू के वन्यप्राणी सुरक्षित नहीं हैं। शनिवार को एक पर्यटक स्नेक पार्क में पहुंचता है। उसने घेराबंदी को लांघकर केज में रखे सांप के निवाले सफेद चूहे को बाहर निकाल लिया। इसके बाद उसे सहलाने लगा। बाद में फिर उसे केज में डाल दिया। इस शरारत को जू के किसी कर्मचारी ने नहीं देखा। कानन पेंडारी को स्माल जू का दर्जा प्राप्त है। यहां वन्यप्राणी और अलग- अलग प्रजातियों की संख्या लगातार बढ़ रही है। जू में प्रतिदिन 4 से 5 हजार पर्यटक पहुंचे हैं। शरारती पर्यटकों पर नजर रखने के लिए जू प्रबंधन ने पुख्ता इंतजाम नहीं किया है। ऐसी स्थिति में कभी भी वन्यप्राणियों को खतरा हो सकता है। स्नेक पार्क में शनिवार को तो प्रबंधन की लापरवाही खुलकर सामने आई। इससे पहले भी वन्यप्राणियों से छेड़छाड़ का नजारा सामने आ चुका है। पर्यटक उन्हें पॉपकान, कुरकुरे व चिप्स खिलाते दिखे। इस अव्यवस्था के बीच वन्यप्राणियों को कुछ भी खिलाया जा सकता है। मालूम हो कि तीन साल पहले जू में 22 चीतलों की मौत हो चुकी है। इस घटना का कारण अब तक पता नहीं चल पाया। इसके बाद भी जू प्रबंधन नहीं चेत रहा। केज में अजगर की मौत, प्रबंधन अनजान शनिवार को स्नेक पार्क में ही एक बड़ी लापरवाही उजागर हुई। एक केज में अजगर पड़ा हुआ था। जिसे देखने से लग रहा था कि मौत हुए दो दिन हो गए हैं। लेकिन जू प्रबंधन को इसकी भनक तक नहीं थी। रविवार की शाम को किसी पर्यटक ने इसकी जानकारी दी। जिसके बाद जू के अधिकारी व कर्मचारियों में हड़कंप मच गया। मौत कैसे हुई इसकी पुष्टि नहीं हो पाई है। स्नेक पार्क में पर्यटक द्वारा की गई शरारत की जानकारी नहीं है। यदि ऐसा है, तो जू कीपरों पर शिकंजा कसा जाएगा। अजगर की मौत की जानकारी रविवार शाम मिली। कारण क्या है इसकी जांच की जाएगी। सुनील कुमार बच्चन प्रभारी, कानन पेंडारी जू