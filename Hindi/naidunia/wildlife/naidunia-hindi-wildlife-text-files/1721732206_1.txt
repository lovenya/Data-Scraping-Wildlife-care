-वन विभाग और चिड़ियाघर की टीम ने पकड़ा था वरुण शर्मा, ग्वालियर नईदुनिया। पनिहार के जंगल में पकड़ा गया तेंदुआ अभी पूरी निगरानी में है। चिड़ियाघर में उसका इलाज भी किया जा रहा है और चोट के कारण वह चिड़चिड़ा भी हो रहा है। सांतउ स्थित शीतला माता मंदिर के पास कुशापुरा गांव के जंगल में शनिवार सुबह लगभग 11 बजे तेंदुआ शिकारियों के जाल में फंस गया था, ग्रामीणों ने तेंदुए के झाड़ियों में पड़े होने की सूचना वन विभाग को दी। जिसके बाद अफसरों ने चिड़ियाघर की टीम को बुलाया। संयुक्त टीम रेसक्यू करने मौके पर पहुंची और पांच घंटे की मशक्कत के बाद शाम पांच बजे तेंदुए को चिड़ियाघर लाया गया। यहां प्राथमिक इलाज के बाद उसकी मानीटरिंग की जा रही है। यह व्यस्क तेंदुआ है जो खरगोश,सुअर के शिकार के लिए बिछाए जाने वाले जाल में फंस गया। डीएफओ बृजेंद्र श्रीवास्तव ने बताया कि सांतउ बीट छौड़ा चौकी के अंतर्गत शिकारियों के बिछाए तारों के डबल मैटल ट्रैप में तेंदुआ फंस गया। डिवीजन स्तर पर गठित रेस्क्यू टीम और चिड़ियाघर की टीम को साथ लिया गया। पहले तेंदुए की घेराबंदी की गई और ट्रंकलाइज का उपयाेग किया गया। इसके बाद तेंदुए के बेहोश होते ही मैटल ट्रैप हटाकर उसे रेस्क्यू किया गया। अब तेंदुए को यहां कुछ दिन रखने के बाद जंगल में छोड़ दिया जाएगा। टाइगर गणना: आनलाइन हो रही गणनाः पूरे देश में टाइगर गणना के तहत ग्वालियर में भी गणना चल रही है जिसमें तेंदुए,भालू सहित अन्य वन्यजीवों के पगमार्क मिल रहे हैं। यह गणना आनलाइन की जा रही है, जिसमें एम स्टाइप साफ्टवेयर का इस्तेमाल किया जा रहा है। यहां पनिहार के जंगल क्षेत्र में काफी सख्या में तेंदुए और भालू हैं।