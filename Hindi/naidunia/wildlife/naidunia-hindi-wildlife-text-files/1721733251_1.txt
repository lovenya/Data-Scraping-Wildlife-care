शहर के जिस भाग में पांच वर्ष पहले हुई गणना में 37 गिद्ध पाए गए थे, वहां अब महज आठ ही गिद्ध बचे हैं और जहां तीन वर्ष पहले गिद्धों की संख्या 52 थी, वहां अब एक भी गिद्ध नजर नहीं आता। शहर और आसपास कुछ दशक पहले तक चार प्रजाति के गिद्ध अपना जीवनचक्र आगे बढ़ाते थे लेकिन अब केवल एक ही प्रजाति के गिद्ध बचे हैं और वे भी विलुप्तप्राय की श्रेणी में शामिल होने लगे हैं। शहर के पर्यावरण प्रेमियों को अब यह चिंता सता रही है कि यदि शहर से गिद्ध खत्म हो गए तो आहार शृंखला की महत्वपूर्ण कड़ी टूट जाएगी। इसका नकारात्मक प्रभाव यह होगा कि शहर को जहां जैव विविधता का धनी बनाने की कवायद की जा रही है वह साकार नहीं हो सकेगी। पर्यावरण संरक्षण और संवर्धन के लिए कार्य करने वाली संस्था नेचर एंड वाइल्ड लाइफ कंजर्वेशन एंड अवेयरनेस सोसायटी द्वारा किए गए सर्वे में यह बात सामने आई है कि देवगुराड़िया क्षेत्र में गिद्धों की संख्या कम हुई है जबकि कंपेल में तो गिद्ध खत्म ही हो गए हैं। 2018 से अब तक देवगुराड़िया में गिद्धों की संख्या साल दर साल कम हुई और आज वहां एक ही प्रजाति इजिप्शियन वल्चर के महज आठ ही गिद्ध बचे हैं जबकि कंपेल में तीन साल में 52 से संख्या शून्य पर आ गई। इन दोनों ही स्थानों पर से गिद्ध के नदारद होने की वजह उन्हें भोजन नहीं मिल पाना है। देवगुराड़िया में कचरों का ढेर खत्म होने से गिद्धों को आहार नहीं मिल पा रहा है इससे वे खत्म हो रहे हैं। तीन माह में हुआ सर्वे संस्था अध्यक्ष रवि शर्मा के साथ यह सर्वे अंचल गोयल, विजय कोचेटा, मनीष जैन, आलोक दुबे और अमरेश मिश्रा ने किया था। तीन माह में हुए सर्वे में गिद्ध की संख्या और उनके खत्म होने के कारण पर भी ध्यान दिया गया। इसमें यह बात सामने आई कि गिद्ध पलायन नहीं कर रहे बल्कि खत्म हो रहे हैं। गिद्ध भोजन, पहाड़ी क्षेत्र और पानी की उपलब्धता के चलते पाए जाते हैं। जितनी तादाद में यह गिद्ध शहर और आसपास पाए जाते थे उतनी संख्या में उज्जैन, देवास, रतलाम तक नहीं थे। अब शहर से भी यह खत्म हो रहे हैं। नहीं मिल रहा आहार रवि शर्मा बताते हैं इन दोनों ही स्थानों पर पहले पानी और भोजन की पर्याप्त व्यवस्था थी। यहां मृत पशु बहुतायत से उन्हें उपलब्ध हो जाते थे। देवगुराड़िया क्षेत्र में अपशिष्ट प्रबंधन केंद्र के तैयार होने से कचरा खुले में नहीं डाला जाता और इससे गिद्ध को भोजन नहीं मिल पाता। इसी तरह कंपेल में भी अब गिद्ध को भोजन नहीं मिल पाने की वजह से वे वहां से खत्म हो चुके हैं। देवगुराड़िया क्षेत्र में पहले तालाब भी थे और अब वे भी नहीं हैं। वर्तमान में केवल उनके लिए यहां पहाड़ ही है लेकिन भोजन-पानी नहीं होने से वे जीवित नहीं रह पा रहे हैं। कंपेल के समीप मुहारा घाट होने से उन्हें पहाड़ी मिल जाती थी जहां वे अपने घोंसले बनाकर जीवनचक्र आगे बढ़ाते थे। इसके अलावा बरसाती नाले और छोटे-छोटे प्राकृतिक तालाब से उन्हें पानी भी मिल जाता था लेकिन मृत पशु नहीं मिलने से उन्हें आहार नहीं मिला और वे खत्म हो गए। इन प्रजाति के गिद्ध थे शहर में भारत में नौ प्रजाति के गिद्ध पाए जाते हैं और इनमें से मध्यप्रदेश में सात प्रजाति के गिद्ध पाए जाते हैं। यह सात प्रजाति लांग बिल्ड वल्चर, व्हाइट बेक्ड वल्चर, रेड हेडेड वल्चर, इजिप्शियन वल्चर, यूरेशियन ग्रीफोन वल्चर, हिमालयीन वल्चर और सिनेरियस वल्चर हैं। इनमें से यूरेशियन ग्रीफोन वल्चर, हिमालयीन वल्चर और सिनेरियस वल्चर प्रवासी हैं। बात अगर शहर और आसपास के क्षेत्र में पाए जाने वाले गिद्ध की करें तो लांग बिल्ड वल्चर, व्हाइट बेक्ड वल्चर, रेड हेडेड वल्चर और इजिप्शियन वल्चर पाए जाते थे। इनमें से अब केवल इजिप्शियन वल्चर ही बचे हैं। बचाने के लिए हो रहे प्रयास गिद्धों की संख्या में कमी इसलिए आई क्योंकि उन्हें भोजन नहीं मिल पाता। इसके अलावा रासायनिक खाद्य पदार्थों के सेवन से मृत हुए पशुओं को खाने से भी गिद्ध खत्म होते हैं। इनकी बढ़ाने के लिए भोपाल में वल्चर कंजर्वेशन ब्रीडिंग सेंटर शुरू किया गया है। जहां गिद्धों को बचाने और उनकी संख्या बढ़ाने के लिए प्रयास किए जा रहे हैं। - नरेंद्र सनोड़िया, चीफ कंजर्वेटिव आफिसर, वन विभाग एक नजर देवगुराड़िया में गिद्धों की संख्या पर * 2018-19 में 37 गिद्ध * 2019-20 में 28 गिद्ध * 2020-21 में 15 गिद्ध * 2021-22 में 12 गिद्ध * 2022-23 में 8 गिद्ध एक नजर कंपेल में गिद्धों की संख्या पर * 2020-21 में 52 गिद्ध * 2021-22 में 50 गिद्ध * 2022-23 में 0 गिद्ध