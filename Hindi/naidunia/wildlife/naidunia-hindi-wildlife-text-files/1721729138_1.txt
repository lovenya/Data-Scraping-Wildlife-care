पर्यावरण मंत्रालय के अधीन आने वाले राष्ट्रीय बाघ संरक्षण प्राधिकरण (एनटीसीए) ने ऑक्सफोर्ड यूनिवर्सिटी के नेतृत्व में हुए हालिया अध्ययन के दावों का खंडन किया है। अध्ययन में कहा गया था कि बाघों की गिनती के लिए मंत्रालय ने दोषपूर्ण प्रक्रिया अख्तियार किया था। एनटीसीए ने कहा, "पिछले दिनों मीडिया में अर्जुन गोपालास्वामी और उल्लास कारंत के अध्ययन के आधार पर ऐसी खबरें छपी थीं कि 2014 के बाघों की संख्या और उनकी स्थिति आकलन में कोई संबंध नहीं है।" इस विषय पर एनटीसीए का तर्क है कि गोपालास्वामी का अध्ययन 2005 और 2011 के आंकड़ों पर आधारित है। इसमें हाल में गणना करने के लिए अपनाए गए उपायों को जानबूझकर नजरअंदाज किया गया है। जबकि वर्तमान में यह बहुत आधुनिक और सक्षम पद्धति है। यही नहीं, पारिस्थितिकी और विकास पद्धतियों को लेकर खबरों में जताई गईं चिंताओं का पता लगाने में भी सक्षम है। बाघों की गणना के लिए भारत ने इंडेक्स कैलिब्रेशन मॉडल नामक तकनीक का इस्तेमाल किया था। जानवरों को न देखे जा सकने की स्थिति में इसका प्रयोग किया जाता है। इसमें कैमरा-ट्रैप और रेडियो कॉलर्स आदि के जरिये गणना की जाती है।