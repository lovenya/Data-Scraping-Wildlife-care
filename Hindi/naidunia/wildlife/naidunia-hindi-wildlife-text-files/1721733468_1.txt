प्रदेश के मुखिया शान से कहते हैं कि प्रदेश टाइगर के साथ साथ चीता,घड़ियाल,तेंदुआ,गिद्ध स्टेट भी है यानि यह वन्य प्रजातियां भी यहां सर्वाधिक पाई जाती हैं। प्रदेश के मुखिया का यह बयान सही भी है लेकिन क्या विश्व स्तर पर इतनी समृद्ध वाइल्ड लाइफ को मान्यता मिली है या प्रचार प्रसार हुआ है? गूगल पर बेस्ट सफारी इन द वर्ल्ड लिखकर सर्च कीजिए हकीकत सामने आ जाएगी। टाप की 15 वाइल्ड लाइफ सफारी में प्रदेश की एक भी नहीं है। भारत से राजस्थान के रणथंबौर का नाम जरुर तीसरे नंबर पर आता है बाकी की सूची में अफ्रीकन देशों के ही नाम शामिल हैं। हैरत की बात है कि रणथंबौर भी इसलिए प्रसिद्ध है क्योंकि इंटरनेट की दुनिया में उपलब्ध कंटेंट में यह मान्यता स्थापित की गई है कि विश्व में यदि कहीं जंगल में स्वच्छंद विचरण करते हुए बाघ देखना है तो सिर्फ राजस्थान के रणथंबौर में ही देखने को मिल सकते हैं। है ना कमाल की बात कि पूरे देश के मुकाबले मप्र में सत्तर फीसदी बाघ हैं लेकिन टाइगर सफारी उस राजस्थान की विश्व प्रसिद्ध है जिसमें नई रिपोर्ट के मुताबिक सिर्फ 88 बाघ हैं और जो देश में बाघों की संख्या के मामले में 9 वें स्थान पर आता है। दरअसल विश्व स्तर पर यह मान्यता कोई एक दिन में स्थापित नहीं की गई होगी बल्कि इसके लिए राजस्थान के अधिकारी और सिस्टम ने लगातार प्रयास किए होंगे। वह प्रयास जो मध्य प्रदेश के टूरिज्म विभाग और जनसंपर्क विभाग के अधिकारी न कर पाए न उस तरह से सोच पाए। आज इंटरनेट की दुनिया में एक परसेप्शन बनाने के लिए जरुरी है कि हम उसी एल्गोरिथम में सोचें जिससे आज दुनिया को सूचनाएं प्राप्त हो रही हैं। खैर जब जागो तब सबेरा। सीखने के लिए ज्यादा दूर जाने की जरूरत नहीं है। मैं साउथ अफ्रीका या अन्य अफ्रीकन देशों की बात नहीं करुंगा जहां का वाइड लाइफ विश्व प्रसिद्ध है। मैं तो उन एशियाई देशों की बात कर रहा हूं जिनके यहां बड़ा जमीनी भूभाग न होते हुए भी उन्होंने चिड़िया घर को ही इतना समृद्ध और गतिविधियों से भरपूर बना लिया है कि वहां जाने वाले पर्यटक उसको देखे बिना नहीं रह पाते। जहां दिन भर की एक्टिविटी हजारों लोग किया करते हैं जिसके सहारे होटल,खानपान,ट्रांसपोर्ट से लेकर हर इंडस्ट्री में रौनक बनी रहती है। इससे बड़ी मात्रा में विदेशी मुद्रा इन दोनों देशों के पास पहुंचती है। सिंगापुर और थाईलैंड या श्रीलंका घूमने बड़ी संख्या में भारतीय भी जाते हैं। सिंगापुर एक छोटा सा देश है इतना सा कि शहर,राज्य और देश सभी का नाम सिंगापुर ही है। लेकिन सीमेंट कांक्रीट की गगनचुंभी इमारतों के अलावा इन्होंने हरियाली और छोटे रूप में वाइल्डलाइफ समृद्ध कर रखा है। यहां नाइट सफारी एक बड़े चिड़ियाघर में होती है उसके अंदर ट्राम चलती है। जानवरों को प्रदर्शित करने के लिए कुछ स्टेज शो होते हैं । रोचक बात यह है कि इस चिड़ियाघर का बड़ा हिस्सा भारतीय वाइल्ड लाइफ और यहां की प्रजातियों को ही समर्पित है। यहां हर दिन विदेशी परिवार हजारों डालर खर्च कर नाइट सफारी का देर रात तक आनंद लेते हैं। उस नाइट सफारी की तुलना में थोड़ी सी मेहनत से मप्र में हजार गुना ज्यादा बेहतर और रोमांचक सफारी शुरु की जा सकती है क्योंकि हमारे पास चिड़ियाघर नहीं असली के जंगल हैं वह भी बाघों और अन्य वन्य प्राणियों से भरपूर। प्रदेश के नेशनल पार्क में सफारी तो होती है लेकिन उसका स्तर इतना ऊंचा नहीं कर पा रहे हैं कि लोग विदेश से ही उस सफारी की टिकट बुक करवा कर उमड़ पड़े। सिंगापुर में शहर के बीचों बीच गार्डन वाय द वे नामक जगह है जो बड़ा गार्डन है। यहां भी उनकी बेहतर सोच का नमूना दिखाई देता है। सिंगापुर की उमस में कौन गार्डन में घूमेगा इसलिए उन्होंने गार्डन में ही विशालकाय एसी डोम बना रखे हैं जिसके अंदर वाटरफाल से लेकर विभिन्न प्रजातियों के पौधे लगाए हुए हैं। हजारों रुपये के टिकट लेकर इसमें लोग दिनभर घूमते रहते हैं। कुछ इसी तरह की एक्टविटी बैंकाक में देखने को मिलती है वहां भी सफारी वर्ल्ड में एक पूरा दिन गतिविधियों से भरपूर टूर पर्यटकों को दिया जाता है। मुझे दोनों ही जगह पर जाने का मौका मिला और दावे से कह सकता हूं कि यदि वहां जैसी इच्छाशक्ति हमारे यहां के अफसर दिखाएं तो उससे कहीं बेहतर हम अपने विशाल नेशनल पार्कों में कर सकते हैं। सोने पर सुहागा यह है कि प्रदेश में राष्ट्रीय उद्यानों (नेशनल पार्क) की संख्या देश में सर्वाधिक है यहां तक कि किसी अमेरिकी राज्य से भी अधिक। यहां कुल 12 नेशनल पार्क हैं जबकि यूएस के कैलिफोर्निया राज्य में नौ। स्पष्ट है कि मप्र में वाइल्ड लाइफ तो अंतराष्ट्रीय है लेकिन इनका प्रचार प्रसार और इन पार्कों का रखरखाव एवं सुविधाएं उस स्तर की नहीं हैं। साथ ही पर्यटकों को आकर्षित करने वाली गतिविधियों को भी शुरु करने की जरुरत है। यह सब एक दिन में नहीं होगा इसके लिए लगातार प्रयास करने होंगे, दूसरे देशों की अंतरराष्ट्रीय स्तर पर ख्यात सफारी की केस स्टडी करनी होगी साथ ही उसके अनुरुप इंफ्रास्ट्रेक्चर बनाना होगा तभी हमारे बागों (नेशनल पार्कों) में बाघ बहार ला पाएंगे। शुभम शीघ्रम।