बेदुकराम ने बताया कि बुधवार सुबह 10 बजे वह गांव के पास ही खेत देखने गया था। चंडीमाता घुंचापाली पहाड़ी के पास तेंदुए ने अचानक हमला कर दिया। वह कुछ समझ पाता, तब तक तेंदुआ उसके सीने पर बैठ गया और पंजे से वार करने लगा। बेदुकराम कुछ देर संघर्ष करता रहा, फिर छाते से तेंदुए को धकेलने लगा। वह धक्का देता तो छाता खुल जाता। तेंदुआ इससे डर गया और कूदकर थोड़ी दूर जा बैठा। मौका मिलते ही बेदुकराम गांव की ओर भागा। रास्ते में मिले लक्ष्मण सेन ने लहूलुहान बेदुकराम को घर पहुंचाया। उसे सीएचसी बागबाहरा में प्राथमिक उपचार देकर रायपुर भेजा गया। बुजुर्ग की हालत खतरे से बाहर है।