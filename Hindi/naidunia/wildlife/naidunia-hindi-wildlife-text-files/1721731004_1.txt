टेंडर प्रक्रिया में तेजी नहीं आई तो वन्यजीवों को उपवास करना पड़ सकता है। वन विभाग के अधिकारी का कहना है कि नियम के मुताबिक सबसे कम रेट वाली ठेका एजेंसी को टेंडर देना है। वह इतने कम रेट में कैसे सप्लाई करेगी, इसे लेकर ऊहापोह की स्थिति बनी हुई है। ज्ञात हो कि जंगल सफारी प्रबंधन द्वारा जंगल सफारी और नंदनवन के वन्यजीवों को मटन खिलाने के लिए जारी टेंडर में प्रदेश की 11 ठेका कंपनियों ने भाग लिया है। इसमें सबसे कम रेट 199 रुपये और सबसे अधिक रेट 370 रुपये प्रति किलो आया है। बाजार में एक किलो मटन की कीमत 400 रुपये है। नियमानुसार सबसे कम रेट वाली एजेंसी को टेंडर जारी करना है। जंगल सफारी के अधिकारियों ने वाइल्ड लाइफ पीसीसीएफ के पास अनुशंसा भेजी है। उनके आदेश के बाद टेंडर जारी होगा। एक माह में दस लाख रुपये होता है खर्च वन विभाग के अधिकारी के अनुसार जंगल सफारी और नंदनवन के वन्यजीवों के एक माह के भोजन पर करीब दस लाख रुपये खर्च होता है। विभाग मौसम से हिसाब से खानपान का चार्ट जारी करता है। दोनों जगह रोज 250 किलो मटन की खपत है। वर्ष 2018 में 374 तथा वर्ष 2019 में 370 रुपये पर टेंडर जारी किया गया था। टेंडर में दर कम आने की वजह से मुख्यालय को पत्र भेजा गया है। मुख्यालय से आदेश आने के बाद टेंडर जारी किया जाएगा। यदि विलंब हुआ तो पुराना ठेकेदार सप्लाई करेगा। - एम. मर्शीवेला, डीएफओ, जंगल सफारी