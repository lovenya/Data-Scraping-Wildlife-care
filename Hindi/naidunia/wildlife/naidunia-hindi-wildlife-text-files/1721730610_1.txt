कानन पेंडारी जू के वन्यप्राणी एक के बाद एक मौसमी बीमारी चपेट में आ रहे हैं। अभी निमोनिया पूरी तरह ठीक नहीं हुई और अब डायरिया फैल गई है। दो चौसिंगा इसकी चपेट में आकर बीमार हो गए हैं। उनकी हालत देखकर दोनों को केज से हटाकर रेस्क्यू सेंटर में शिफ्ट किया गया। यहां डॉक्टर पीके चंदन इलाज कर रहे हैं। इधर डीएफओ ने जू प्रबंधन को सभी केज की मॉनिटरिंग के साथ साफ- सुथरा रखने के निर्देश दिए हैं। शाकाहारी हो या मांसाहारी वन्यप्राणी इनके लिए बनाए गए खुले केज में बरसाती पानी की निकासी ठीक से नहीं हो रही है। इसके चलते केज में पानी भरा रहता है। वन्यप्राणियों के रेंगने से कीचड़ हो जाता है। इसी अव्यवस्था के कारण पहले एक साथ 10 वन्यप्राणी जिनमें बाइसन, चीतल, बारहसिंगा, चौसिंगा, बार्किंग डीयर, सांभर, नीलगाय निमोनियां की चपेट में आ गए हैं। इसकी पुष्टि होते ही जू प्रबंधन ने सभी का इलाज शुरू कराया। लगातार सुविधा मिलने से अब स्थिति नियंत्रण में है। हालांकि उपचार जारी है। इसी बीच दो चौसिंगा डायरिया की चपेट में आ गए। उनकी इस हालत को देखकर जूकीपर ने इसकी जानकारी डॉक्टर चंदन के अलावा जू के अधिकारियों को दी। इसके बाद संक्रमण के डर से उन्हें केज से हटा दिया गया। शिफ्टिंग के साथ ही जू के कर्मचारी पानी की निकासी में जुटे हैं। साथ ही आवश्यक छिड़काव और कीचड़ में सूखी मिट्टी- रेत डाली जा रही है। चारों तरफ चूने का छिड़काव भी हो रहा है। कानन पेंडारी जू के दो चौसिंगा डायरिया की चपेट में आकर बीमार पड़ गए हैं। उन्हें डॉक्टर ने केज से हटाकर रेस्क्यू सेंटर में रखा है। यहां उनका इलाज किया जा रहा है। अन्य वन्यप्राणियों के केज को साफ- सुथरा करने का आदेश दिया गया है। एसएस कंवर डीएफओ, बिलासपुर वनमंडल