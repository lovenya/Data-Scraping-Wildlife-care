कई लोग इस जमीन को ललचाई नजरों से देखते हैं और इस पर चौतरफा दबाव भी हैं। बीते कुछ वर्षों में जिस क्षमता से वन्य जीवों का संरक्षण कर सकते हैं उसकी हमने उपेक्षा की है। वन्य जीवन को सबसे बड़ा खतरा तो अवैध शिकार से है। अभी भी हमारे देश के कुछ आदिवासी हिस्सों में जैसे कि मध्यभारत और पूर्वोत्तर में अच्छे-खासे जंगल बचे हैं लेकिन ये खाली जंगल हैं। इन जंगलों में वन्य जीव नहीं हैं। उनकी हत्या हो चुकी है, उन्हें मारकर खा लिया गया है या अंगों को बेचने के लिए उनका शिकार कर लिया गया है। वन्य जीवों के शिकारी कई लोग हैं। वे स्थानीय लोग भी हो सकते हैं जो थोड़े पैसे के लिए यह काम करते है। इससे भी गंभीरसंकट यह है कि ये लोग बड़े माफिया तंत्र की छोटी क़डी हो सकते हैं। इसके अलावा पिछले दशक में नए हाइवे, खदानों, बांध और तथाकथित इको-टूरिज्म के नाम पर भी लापरवाह विकास किया गया है जिसने अप्रत्यक्ष रूप से वन्य जीवन के सामने सबसे बड़ी चुनौती खड़ी कर दी है। यह खतरा प्राकृतिक रिजर्व और उनके बाहर भी बढ़ा है। इन प्रोजेक्ट के पीछे शक्तिशाली लॉबी काम कर रही है।