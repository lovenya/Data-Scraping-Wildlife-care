मनोज श्रीवास्तव, श्योपुर! श्योपुर के कूनो नेशनल पार्क आए चीतों ने वहां के आदिवासी व जंगली क्षेत्रों की भी रंगत बदलने की राह दिखा दी है। पर्यटन उद्योग की बढ़ती संभावनाओं को देखते हुए होटल, रिसोर्ट, रेस्टोरेंट खोलने के लिए कई कंपनी और कारोबारी जमीन तलाश रहे हैं। कई गांव ऐसे ही जहां जमीनें पहले ही बेची जा चुकी है, और अब रीसेल में ही जमीनें उपलब्ध हैं। कूनो पार्क के 40 किमी दायरे में जमीनें जहां 2 साल पहले तक 2 से 3 लाख रुपये बीघा में मिल रही थी वहीं अब 15 से 20 लाख रुपये में भी नहीं मिल पा रही। ऐसे में होटल कारोबारी व टूर एंड ट्रेवल्स कंपनियां विकल्प के रूप में गांवों में होमस्टे की ओर रुख कर रहे हैं। श्योपुर में कूनो के रास्ते में पड़ने वाले कराहल-सेसईपुरा क्षेत्र में जमीन होटल कारोबारियों की प्राथमिकता है परंतु वहां खरीदने के लिए अब जमीनें ही नहीं बेची हैं। अधिकांश जमीन पहले ही बेची जा चुकी हैं। जो बची है वहां जमीनों की बढ़ती कीमतों को देखते हुए ग्रामीणों ने बिक्री रोक दी है। प्रोपर्टी कारोबारी रामखिलाड़ी का कहना है कि अब स्थिति ये हैं कि जमीन के खरीदारों को लौटाना पड़ रहा है। गांवों में होमस्टे बनाने की तैयारीः कूनो से सटे एरिया में अभी एक भी होटल नहीं हैं। इसलिए जिला प्रशासन के साथ कई कंपनियां भी ग्रामीणों को पर्यटन से जोड़कर गांवों में होमस्टे के विकल्प तलाश रही हैं। जहां पर्यटक घर जैसे माहौल के अलावा ग्रामीण व आदिवासी परंपराओं को भी करीब से जान सकेंगे। कलेक्टर शिवम वर्मा ने बताया कि प्रशासन की ओर से होमस्टे योजना के तहत कुछ गांवों का चयन किया है। यहां पर्यटकों को देसी लुक मिलेगा। ग्रामीणों को भी रोजगार मिलेगा। होम स्टे योजना में मकान स्वामी के साथ ही केयर टेकर, बावर्ची, सफाईकर्मी और सिक्योरिटी की नौकरी लोगों को मिल सकेगी। होटल और ट्रेवल्स संचालक अलग-अलग संस्थाओं के माध्यम से ग्रामीणों से संपर्क कर रहे हैं जिसमें ग्रामीणों को होम स्टे के साथ गाइड का भी प्रशिक्षण देने की बात कही जा रही है। सेसईपुरा निवासी ममता गुर्जर ने बताया कि सवाई माधोपुर में संचालित एक टूर एंड ट्रेवल्स एजेंसी के प्रतिनिधियों ने घर को होमस्टे बनाने के लिए संपर्क किया है। एक पर्यटक पर 500 रुपये मिलेंगे। हम जल्द ही 5 पर्यटकों के ठहरने के लिए होमस्टे तैयार करवा रहे हैं।