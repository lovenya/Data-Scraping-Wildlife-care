रेंजर मुकेश डुडवे ने बताया कि कामती रेंज के अंतर्गत आने वाली 16 बीटों में लगाए गए ट्रैप कैमरों में टाइगर एवं तेंदुए की मौजूदगी के प्रमाण मिले हैं। गणना का यह कार्य मार्च माह में समाप्त होगा। गुफा के अंदर मिले टाइगर के बाल कई गणना दल टाइगर की गुफा तक भी पहुंचे हैं। गुरुवार को पनारा बीट में पहाड़ी क्षेत्र की तराई में गणना के दौरान वनपाल सीआर प्रजापति, कमलेश कहार, वालेंटियर ईशान कालरा सहित गणनादल टाइगर की गुफा के अंदर तक पहुंच गया। जहां पर टाइगर के लेटने के इम्प्रेशन देखे गए। वनपाल प्रजापति ने गुफा के अंदर मौजूद टाइगर के बाल भी दिखाए। इस दौरान गणना दल ने टाइगर के शिकार किए गए गारे को भी देखा और गणना रिकार्ड में दर्ज किया। टाइगर की पगमार्क श्रृंखला को देख हुए अचंभित विभाग ने पिछले सत्र से शाकाहारी एवं मांसाहारी वन्यप्राणियों की गणना में वॉलेंटियर को भी शामिल किया गया था। मांसाहारी वन्यप्राणियों की गणना में विभिन्न राज्यों से करीब 24 वॉलेंटियरों ने गणना में शमिल हुए थे। मांसाहारी वन्य प्राणियों की गणना के लिए अलग-अलग बीटों में पहुंचे दलों में से एक दल को टाइगर के पगमार्क की पूरी श्रृंखला गीली मिट्टी पर स्पष्ट दिखाई दी। जिसे देखकर गणना में शामिल स्वयं सेवक अचंभित हो गए। इंदौर से आए स्वयं सेवक ईशान कालरा ने बताया कि ऐसे श्रृंखलाबद्ध पगमार्क उसने पहले कभी नहीं देखे थे। जंगल के बीच टाइगर के इस प्रकार के पगमार्क देखने का यह पहला अनुभव है। कामती रेंज की ये बीटें है पर्यटकों के लिए प्रतिबंधित वैसे तो कामती रेंज में 18 बीट है परंतु दो बीट जलबीट होने के कारण वन्यप्राणियों की गणना की 16 बीटों में की गई है। इनमें से चार बीटें पर्यटकों के लिए खुली हैं जिसमें पर्यटक को जंगल सफारी कराई जाती है। इस दौरान पर्यटक वन्यप्राणियों को स्वछंद रूप से भ्रमण करते हुए देख सकते है। रेंजर से मिली जानकारी के अनुसार कामतीं रेंज की मढ़ई, ढाबा, पनारा, शंकरगढ़, जहरघाट, पट्टन, लगदा, खुम्माखोह, देवगढ़, सुआरिया, नागद्वारीमेल, सांघवा, चूरनागुंदी, देवखला, रानीढोह, आंडीदेनवा बीट में गणना कार्य गणना किया गया है। यह कार्य ट्रांजिट लाइन पर किया था। इसके बाद ट्रेप कैमरे के माध्यम से वन्यप्राणियों के चित्र एवं साक्ष्य एकत्रित किए जा रहे है। गणना में इम्प्रेशन पेड का भी किया जाता है उपयोग विगत 5 फरवरी से कामती रेंज की प्रत्येक बीट में गणना दल द्वारा की गई मांसाहारी वन्यप्राणियों की गणना में वन्यप्राणियों से संबंधित साक्ष्य जैसे पगमार्क, विस्टा, खरोंच, गारा, कालिंग आदि के आधार पर डाटा तैयार किया गया है। प्रत्येक दिवस में गणना दल द्वारा पांच किलोमीटर के क्षेत्र में गणना का कार्य किया गया था। गणना दल द्वारा रेतीले मार्ग पर टाइगर के लोटन के निशान एवं पगमार्क स्पष्ट रूप से देखने के लिए पहले से ही इम्पे्रशन पेड तैयार किए गए थे। डिप्टी रेंजर लाखन सिंह पटेल ने बताया कि इम्पे्रशन पेड मेन रोड पर 5 फिट चौड़ाई एवं 12 फिट लम्बाई के क्षेत्र के साफ कर आयताकार रूप दिया जाता है। इसको प्रतिदिन साफ कर वन्यप्राणियों की आवाजाही के छोड़ दिया जाता है ताकि इसके ऊपर से निकले वाले वन्यप्राणियों के पदचिन्ह या लोटन स्पष्ट दिखाई दे। वन्यप्राणी गणना के क्या है कोड वन्यप्राणी गणना का डाक्यूमेंटेशन गणना दल के प्रमुख द्वारा प्रत्येक दिवस में किया जाता है। इसमें वन्यप्राणियों से संबंधित साक्ष्यों को जीपीएस के अनुसार कोड के माध्यम से दर्शाया जाता है। रेंजर श्री डुडवे ने बताया कि साक्ष्य एकत्रीकरण में जिन कोड का इस्तेमाल किया जाता है। उनमें विस्टा के लिए अंग्रेजी का एससीटी, पगमार्क के लिए पीटी, आवाज के लिए व्हीसी, इम्पे्रशन पेड पर खरोंच के लिए आरके, जमीन पर खरोंच के लिए एससीआर, लोटन के लिए आरएल, स्पे्र के लिए एसपीआर, खोदना के लिए डीआईजी, गारा के लिए के, लैड़ी के लिए पीएलटी, गोबर के लिए डीएनजी आदि शामिल है।