चीता परियोजना के लिए सुप्रीम कोर्ट की देखरेख में गठित सेंट्रल एम्पावर्ड कमेटी की सब कमेटी ने 23 नवंबर से तीन दिसंबर तक प्रदेश में कूनो पालपुर एवं माधव नेशनल पार्क शिवपुरी और गांधी सागर एवं नौरादेही अभयारण्य का दौरा किया। वन अधिकारियों के मुताबिक टीम में वरिष्ठ विज्ञानी डॉ. वाइबी झाला और डॉ. विपिन सहित अन्य अधिकारी शामिल थे। इन्होंने चारों संरक्षित क्षेत्रों में चीता के लिए रहने की संभावनाएं तलाश कीं। वैज्ञानिकों ने प्रदेश के इन चारों संरक्षित क्षेत्रों को चीता के अनुकूल पाया है, पर चीता कहां आएगा, यह सुप्रीम कोर्ट तय करेगा। बिहार और राजस्थान ने भी चीता के लिए दावेदारी पेश की है। इसलिए कमेटी अब इन दोनों प्रदेशों में आधा दर्जन से ज्यादा संरक्षित क्षेत्रों का मुआयना करने जाएगी। उल्लेखनीय है कि वर्ष 2010 में शुरू हुई चीता परियोजना पर सुप्रीम कोर्ट की रोक थी। दरअसल, सरकार कूनो पालपुर में चीता बसाना चाहती थी, जबकि इस पार्क का चयन वर्ष 1994 में बब्बर शेर परियोजना के लिए किया गया था। इसे लेकर सुप्रीम कोर्ट में याचिका दायर हुई थी। तभी से चीता परियोजना पर रोक लगी थी। जनवरी 2020 में सुप्रीम कोर्ट ने याचिका की सुनवाई पूरी करते हुए परियोजना को मंजूरी दे दी और सेंट्रल एम्पावर्ड कमेटी को मौके का निरीक्षण करने को कहा था। सबसे बेहतर कूनो पालपुर: चारों संरक्षित क्षेत्रों में सबसे बेहतर कूनो पालपुर नेशनल पार्क है। करीब 700 वर्ग किमी में फैला यह पार्क चीता के लिए तैयार है। विज्ञानियों के मुताबिक चीता को छिपने और शिकार करने के लिए दो से ढाई फीट की घास चाहिए जबकि यहां घास की ऊंचाई चार फीट तक है। इसमें चीता शिकार को न तो देख सकता है और न ही उसका पीछा कर सकता है। इसलिए घास की ऊंचाई सीमित करना पड़ेगी। माधव नेशनल पार्क: दूसरे विकल्प के रूप में माधव नेशनल पार्क है। 355 वर्ग किमी में फैले पार्क में घास भी है और खुला मैदान भी। इस पार्क में स्थित देवी मंदिर परियोजना में बड़ी अड़चन हो सकता है। पार्क में बलारी माता का मंदिर है। जहां साल में एक बार मेला लगता है। जिसे लेकर हर साल संघर्ष की स्थिति बनती है। गांधी सागर अभयारण्य: यह मंदसौर और नीमच जिलों में 368.62 वर्ग किमी क्षेत्र में फैला है। इसमें घास के मैदान, खुला क्षेत्र है, पर अभयारण्य को नदी दो हिस्सों में बांटती है। यानी चीता के लिए 180 वर्ग किमी क्षेत्र ही मिल पाएगा। नौरादेही अभयारण्य: सागर जिले में 1200 वर्ग किमी में फैले नौरादेही अभयारण्य चीता के लिए अनुकूल तो है, लेकिन क्षेत्र में अभी आधा दर्जन से ज्यादा बस्तियां हैं।