कूनो में चीतों के आने के समय वीवीआइपी के आने के संकेत मिलने के बाद अब कूनो प्रबंधन द्वारा और जोर-शोर से तैयारियां की जा रही है। बताया जा रहा है कि, अफ्रीका से चीते हवाईजहाज से ग्वालियर लाए जाएंगे और फिर ग्वालियर से हेलीकाप्टर के माध्यम से कूनो नेशनल पार्क में लाए जाएंगे। इसी के चलते कूनो पार्क के भीतर चार हैलीपैड बनाए जा रहे हैं। इसका काम पीडब्ल्यूडी के अधिकारियों ने शुरू कर दिया है। वहीं दूसरी ओर वीवीआइपी अतिथियों के मूवमेंट की संभावना को देखते हुए कूनो के बाहर कराहल में भी प्रशासन चार हैलीपैड बनाने जा रहा है। इसके लिए शनिवार को जिला प्रशासन के अधिकारियों ने कराहल में बनने वाले 4 हैलीपैड के लिए जगह भी चिन्हित कर ली है। जिसमें कराहल स्टेडियम में 3 और माडल स्कूल में 1 हैलीपैड बनाने के लिए जगह चिन्हित की गई है। अब कुल 8 हैलीपैड बनेंगे जिसमें 4 का काम शुरू हो गया है। वीवीआइपी दौरे को लेकर तैयारियों में जुटा प्रशासनः कूनो में चीते आने के समय कौन वीवीआइपी अतिथि होगा, इसके लिए अभी अधिकृत कार्यक्रम नहीं आया है, लेकिन शासन स्तर से मिले अनौपचारिक निर्देशों के बाद जिला प्रशासन भी तैयारियों में जुट गया है। कूनो प्रबंधन कूनो में तैयारियां करने में लगा है जबकि जिला प्रशासन कूनो के बाहर कराहल में हैलीपैड बनवाने और सभा जैसे कार्यक्रमों की तैयारी में जुटा हुआ है। वर्जन- कूनो पालपुर में बनने वाले 4 हैलीपैड का काम पीडब्ल्यूडी विभाग ने शुरू करा दिया है। इसके अलावा 5 सितंबर को आने वाले अफ्रीकी दल के भ्रमण कराने की तैयारियां की जा रही है। कूनो में की जा रही तैयारियों की रूटिन चैकिंग की जा रही है। पीके वर्मा, डीएफओ, कूनो वन मंडल श्योपुर