मध्यप्रदेश से लगे सीमा कुंडपानी, जामपानी, जामुनपानी आदि गांव के जंगलों में अभी भी आग लगी हुई है। इसके चलते वन्य जीव पानी व चारा की तलाश में गांवों की ओर रूख कर रहे हैं जिससे हमेशा शिकारियों को डर बना रहता है। शिकारियों से अगर बच गए तो आवारा कुत्तों का डर बना रहता है। भोरमदेव अभ्यारण्य अंतर्गत जामुनपानी, महराजपुर, पंडरीपानी अंतर्गत वन्य जीवों के शिकार की घटनाएं सुर्खियों में रही है। वहीं कई घटनाओं को विभाग अपनी साख बचाने डेमेज कंट्रोल में लग जाता है। उजड़ रहा जंगल, नहीं दिख रहा चारा विभागीय लापरवाही का नतीजा है कि अभ्यारण्य के अधिकतम क्षेत्र आग की चपेट में आने से उजड़ चुका है। ऐसे में शाकाहारी जानवरों को चारा नहीं दिख रहा है। ऐसे में इन जानवरों को चारापानी के लिए दर-दर भटकना लाजमी है। वहीं छोटे-छोटे हरे हरे पौधे नष्ट हो चुके हैं। जंगल में इन दिनों चारा के स्थान पर जले हुए घास-फूस और पेड़ पौधे ही नजर आ रहे हैं। विभाग की ओर से वनों की बढ़ोत्तरी के लिए करोड़ो रुपए के घास प्लांट व पौधरोपण किया गया है, लेकिन देखरेख नहीं होने के कारण पैसों का दुरूपयोग हो रहा है। भगवान भरोसे जंगल की सुरक्षा वन विभाग जंगल को संरक्षित करने का दावा करती है, लेकिन जंगल को देखकर अंदाजा लगा सकते हैं कि जंगल की सुरक्षा भगवान भरोसे है। जंगल की सुरक्षा के लिए वन्य कर्मियों की ड्यूटी लगाई जाती है जो अपने कर्तव्यों का निर्वहन नहीं कर रहे हैं। सूख गए पोखर व स्टॉपडेम, पानी के लिए तरस रहे जानवर वन संरक्षण व अभ्यारण्य में जंगली जानवरों के रख रखाव व पानी उपलब्ध कराने लाखों रुपए की लागत से स्टापडेम, रपटा, पोखर बनाए गए है, लेकिन अल्प वर्षा के चलते ये सभी सूख चुके हैं। तेजी से बढ़ती गर्मी के चतले वन्य प्राणियों के कंठ सूखने लगे हैं। यही कारण है कि वन्यप्राणी पनी की तलाश में गांव का रूख कर रहे हैं। ग्रामीणों की मानें तो मध्यप्रदेश के कान्हा बार्डर से लगे गांवों में आए दिन जानवरों का आवागमन हो रहा है। पानी की तलाश में वह गांवों की ओर आ रहे हैं। ऐसे में कभी भी बड़ा हादसा होने से नकारा नहीं जा सकता है।