Ralamandal Wildlife Sanctuary इंदौर (नईदुनिया प्रतिनिधि)। रंगबिरंगी तितलियों की अपनी ही एक अलग खूबसूरत दुनिया है, जो पर्यावरण का संतुलन बनाए रखने में जरूरी है। इन्हें निहारने का भी अपना ही अलग अनुभव है। ऐसा ही नाजारा रविवार को रालामंडल अभयारण्य में देखने को मिला। जहां पहली मर्तबा तितलियों की मौजूदगी को लेकर सर्वे हुआ। वन विभाग और नेचर वालंटियर ने मिलकर तितलियों के बारे में जानकारी जुटाई। तीन घंटे के भीतर 42 प्रजातियों की तितलियां अभयारण्य में उड़ती नजर आई है, जिसमें लाइम ब्लू, लेमन पेंसी, पिकाक पेंसी, कामन जे, राउंडेड पैरट, कामन सिल्वर लाइन, स्पाटेड पेरोट, क्रिमसन रोज, पायोनियर, लेमन पेंसी, कामन जेजेबल, ग्राम ब्लू, जेबरा ब्लू और कामन ट्री रिंग सहित अन्य प्रजातियां शामिल थी। सर्वे का हिस्सा बने लोगों ने कुछ तितलियों को पहली बार दिखाने की बात कही। वन्य प्राणी सप्ताह की शुरुआत अभयारण्य में रविवार को सर्वे से हुई है, जिसमें करीब 50 लोगों ने हिस्सा लिया। अभयारण्य के प्रत्येक हिस्से में तितलियों की मौजदूगी का पता लगाने के लिए चार टीमें बनाई, जिन्हें शिकारगाह, डियर सफारी, जंगल सफारी में भेजा गया। सर्वे सुबह 8 बजे शुरू हुआ। प्रत्येक टीम में तीन से चार वनकर्मी भी मौजूद थे। सुबह 11 बजे टीमें लौटने लगी। इसके बाद सारी टीमों ने जुटाई जानकारी को एकत्रित किया। तीन घंटे चले सर्वे में 42 प्रजातियों की तितलियों की मौजूदगी मिली। इस दौरान टीम के सदस्यों ने तितलियों को आकर्षित करने वाले पौधों के बारे में भी बताया। अभ्यारण्य में जल्द ही एक हेक्टेयर बटरफ्लाय पार्क बनने जा रहा है। इसके लिए वन विभाग मुख्यालय से पांच लाख रुपये की राशि आवंटित हुई है। विभाग ने काम शुरू कर दिया है। इन दिनों तितलियों को आकर्षित करने वाले पौधे लगाए जा रहे हैं। रविवार को भी 50 से अधिक पौधे रोपे गए हैं। एसडीओ कटारा ने बताया कि पार्क को बनाने में एनजीओ के पदाधिकारी भी मदद करने में लगे हैं।