ये वीडियो सोशल मीडिया पर वायरल हो रहा है। वीडियो में साफ देखा जा सकता है कि नदी में रॉयल बंगाल टाइगर तैरता नजर आ रहा है। वहीं मछुआरों की टोली भी एक ट्रॉलर पर नदी को चीरते हुए आगे बढ़ती दिख रही है। उसी वक्त मछुआरों की नजर नदी में तैरते बाघ पर पड़ती है, जो कैंडो द्वीप की तरफ जाता दिख रहा है, जैसे ही मछुआरों ने बाघ को देखा उन्होंने अपने ट्रॉलर का रुख बाघ की तरफ मोड़ दिया। इसके बाद बांस के बड़े-बड़े डंडों से मछुआरों ने बाघ को परेशान करना शुरू कर दिया। वीडियो में साफ देखा जा सकता है कि कैसे मछुआरे नदी में तैर रहे बाघ को बांस के डंडों से डरा रहे हैं। लंबी मशक्कत के बाद बाघ मछुआरों के हमले से बच निकला और नदी पार कर गया। गुरुवार को हुई इस घटना का वीडियो सामने आने के बाद वन विभाग भी हरकत में आ गया है। सुंदरबन टाइगर रिजर्व के फील्ड डायरेक्टर निलांजन मल्लिक ने बताया कि, "बाघ कैंडो द्वीप की तरफ जा रहा था, जब उसे मछुआरों ने घेर लिया और उसे डंडों से डराने लगे।" फील्ड डायरेक्टर मल्लिक ने कहा कि, "इस मामले में हम वाइल्ड लाइफ प्रोटेक्शन एक्ट के तहत दोषी मछुआरों पर कार्रवाई करेंगे।" वहीं सुंदरबन बायोस्फियर रिजर्व डायरेक्टर आर पी सैनी ने भी इस घटना पर चिंता जताई है। उन्होंने कहा कि, हमने घटना की जानकारी जुटाई है। इस मामले में वन विभाग भी जरूरी कदम उठा रहा है, ताकि बाघों को बचाने के साथ ही इंसानों से उनका सामना होने की घटनाओं को रोका जा सके।