खंडवा और देवास जिले की सीमा से सटे नर्मदा के सघन जगंल और टापूओं को मिलाकर वन्य प्राणी वनमंडल का गठन किया जाएगा। यह कदम वन्य प्राणियों की सुरक्षा और पयर्टकों को रिझाने के मकसद से उठाया गया है। इंदिरा सागर और ओंकारेश्वर बांध निर्माण के बाद हजारों हैक्टेयर जंगल जलमग्न होने से वन्य प्राणियों के पुर्नवास के मद्देनजर यहां अभ्यारण प्रस्तावित है। यह कार्य बेहद सुस्त गति से चलने और तकनीकी दिक्कतों को देखते हुए वन विभाग ने वन्य प्राणियों की सुरक्षा के लिए यहां वन्यप्राणी वनमंडल बनाने का प्रस्ताव शासन को भेजा था। इसे स्वीकृति मिलने के साथ ही शासन ने इसकी तैयारियों के लिए 20 लाख का बजट भी स्वीकृत कर दिया है। नर्मदानगर और आसपास के जंगल में पांच हजार से अधिक वन्य प्राणी है। जंगल का क्षेत्र बेहद विस्तृत होने से महाराष्ट्र के अभ्यारण से जंगली जानवर भी यहां तक आ जाते है। इसे देखते हुए वन्य प्राणियों की सुरक्षा को लेकर वन अधिकारी लंबे समय से यहां वन्य प्राणी वनमंडल बनाने के लिए प्रयासरत थे। इसे स्वीकृति मिलने के बाद यहां वन्य प्राणियों के लिए आवश्यक माहौल, भोजन की व्यवस्था और वातावरण आदि के अध्ययन सहित अन्य संभावनों की समीक्षा के लिए वन्य प्राणी विशेषज्ञों की टीम जायजा लेगी। जो यहां के वातावरण और परिस्थितियों के अनुरूप वन्य प्राणियों की प्रजातियों का चयन यहां छोड़ने के लिए करेगी। कान्हा से आएंगे वन्य प्राणी वन विभाग की ओर से पुनासा तहसील अंतर्गत इंदिरासागर बांध के बैकवाटर स्थित टापू धारी कोटला, बोरियामाल, चांदगढ़ के अलावा देवास जिले के उदयनगर सहित आसपास के जंगल में वन्य प्राणियों को छोड़ने की योजना बनाई है। इनमें बोरियामाल और धारी कोटला हनुमंतिया वाटर स्पोर्टस के पास होने से इन टापूओं पर हिरण, चीतल, भालू आदि पर्यटकों के आकर्षण का केंद्र रहेंगे, जो कान्हा नेशनल पार्क से यहां लाए जाएंगे। -निप्र विशेषज्ञ करेंगे निरीक्षण वन्य प्राणियों के संरक्षण और संवर्धन के लिए इंदिरा सागर के आसपास फैले जंगल में वन्यप्राणी वनमंडल का गठन किया जा रहा है। यहां वन्य प्राणियों को बसाने के लिए परिस्थितियों को मैदानी और वैज्ञानिक अध्ययन करने के लिए कान्हा नेशनल पार्क के विशेषज्ञों की टीम 5 अप्रैल को आ रही है। इनकी रिपोर्ट के आधार वन्य प्राणियों को बसाने की कार्रवाई होगी। - एसएस रावत, वन संरक्षक खंडवा