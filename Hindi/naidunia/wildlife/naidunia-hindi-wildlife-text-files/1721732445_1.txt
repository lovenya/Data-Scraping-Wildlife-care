वन विभाग को खुले कुओं में जाली लगाने का निर्देश वन्यजीवों की मौत का जिम्मेदार वन विभाग को बताए हुए वन्यजीव प्रेमी ने सचिव, पर्यावरण, वन एवं जलवायु परिवर्तन मंत्रालय भारत सरकार को पत्र लिखा था। भारत सरकार ने मामले को गंभीरता से लेते हुए वन विभाग को प्रदेश भर के जंगलों में खुले कुओं में जगत बनाने तथा जाली के लगान के लिए निर्देशित किया है। जिससे कुएं में गिरकर वन्यजीवों की हो रही मौत पर अंकुश लगाया जा सके। वन्यजीव प्रेमी नितिन सिंघवी ने लिखा था पत्र गौरतलब है कि प्रदेश के जंगलों में खुले कुओं में गिरकर लकड़बग्धा, भेड़िया, हाथी, भालू, तेंदुआ आदि वन्यजीवों की मौत हो रही है तो वहीं प्रति वर्ष एक दर्जन से अधिक वन्यजीव घायल हो रहे हैं, क्योंकि जंगलों के अंदर के ज्यादातर कुएं सपाट हो गए हैं। इसको लेकर वन्यजीव प्रेमी नितिन सिंघवी ने सचिव, पर्यावरण, वन एवं जलवायु परिवर्तन मंत्रालय भारत सरकार को पत्र लिखकर कर खुले कुओं को बंद करवाने की मांग की गई थी। शिकायत पर भारत सरकार ने 22 फरवरी, 2022 को छत्तीसगढ़ शासन के सचिव, वन विभाग को पत्र लिखकर मामले में जांच कर आवश्यक कार्रवाई करने के निर्देश दिए हैं। वन विभाग को खुले कुओं को करना है चिह्नित सूत्रोें की मानें तो कुएं में गिरकर वन्यजीव की मौत रोकने के लिए वन विभाग को ऐसे गांव को चिह्नित करना है, जहां वन्यजीवों की आवाजाही होती है। जिन खेतों में कुएं खुले हैं, उनके मालिकों को सुरक्षा दीवार बनाकर जाली लगानी है। ऐसा नहीं करने और कुएं में वन्यजीव के गिरने से मौत होने पर प्रथम दृष्टया कुएं के मालिक की लापरवाही मानकर भारतीय दंड संहिता की धारा 379, 428, 429 तथ वन्य प्राणी संरक्षण अधिनियम 1972 के तहत 39, 51 तथा पशुओं के प्रति क्रूरता का निवारण अधिनियम के तहत कठोर कार्रवाई की जा सकती है, लेकिन वन विभाग सिर्फ खानापूर्ति के नाम पर कार्रवाई कर मामले को ठंडे बस्ते में डाल दिया है। यहां हुई है वन्यजीवों की मौत महासमुंद स्थित बागबहारा में 19 अप्रैल, 2020 तेंदुआ कुएं में गिर गया था। कुआं 10-12 फीट गहरा था। इस वजह से तेंदुआ बाहर निकलने के लिए छटपटाने लगा, लेकिन निकल नहीं पाया और पानी में डूब जाने से उसकी मौत हो गई। कांकेर स्थित दुधावा चौकी के गांव देवडोंगर निवासी गजाधर पटेल की बाड़ी में 40 फीट गहरा कुआं है। 30 जनवरी, 2022 को कुएं में तेंदुए के गिरने से मौत हो गई। तकरीबन नवंबर, 2021 में नरहरपुर नगर के कुएं में एक भालू गिर गया था। तकरीबन पांच घंटे चले रेस्क्यू आपरेशन के बाद उसे सुरक्षित बाहर निकाला जा सका। वहीं दिसंबर में चारामा के गांव जैसाकर्रा में भी एक तेंदुए का शव कुएं में मिला था। बजट का करना चाहिए प्रविधान छत्तीसगढ़ में खुले कुएं और सूखे कुएं में गिरकर वन्यजीवों की मौत हो रही है। इसके लिए तत्काल बजट का प्रविधान कर इस पर कार्रवाई की जानी चाहिए। -नितिन सिंघवी, वन्यजीव प्रेमी