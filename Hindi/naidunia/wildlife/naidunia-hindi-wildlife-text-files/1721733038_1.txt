- बाड़े में छोड़े गए सभी आठ चीतों पर चार टीमें रख रहीं नजर Cheetah in MP: श्योपुर (नईदुनिया प्रतिनिधि)। कूनो नेशनल पार्क के बड़े बाड़े में छोड़ी गई मादा चीता आशा ने भी नर चीतों की तरह 48 घंटे के भीतर ही पहला शिकार कर लिया है। आशा को रविवार को सात नंबर के बाड़े में छोड़ा गया था। मंगलवार सुबह मानीटरिंग टीम को आशा के शिकार करने के बारे में जानकारी मिली। ये आशा वही है जिसका नाम प्रधानमंत्री नरेन्द्र मोदी ने रखा था। नामीबिया से लाए गए सभी आठ चीते अब बड़े बाड़े में खुले में शिकार करने के लिए छोड़ दिए गए हैं। रविवार को छोड़ी गई दो मादा चीतों में से सात नंबर के बाड़े में रह रही आशा ने बीती रात चीतल का पहला शिकार किया है। मंगलवार को सुबह चीतल के अवशेष पड़े मिले। कूनो प्रबंधन और चीता प्रोजेक्ट से जुड़े अधिकारी संतुष्ट होकर कहते हैं कि क्वारंटाइन बाड़े से बड़े बाड़े में आई मादा चीता भी स्वाभाविक व्यवहार कर रही हैं। वह यहां के माहौल में ढल चुकी हैं। इससे पहले छोड़े गए तीनों नर चीता लगातार शिकार कर रहे हैं। हालांकि रविवार को बाड़ा नंबर छह में रिलीज की गई टिबलिसी अभी शिकार नहीं कर पाई है। क्वारंटाइन बाड़े से बड़े बाड़े में छोड़े गए सभी आठ चीतों पर चार टीमों द्वारा नजर रखी जा रही है। अब सतपुड़ा टाइगर रिजर्व से लाए हाथियों से होगी चीतों की मानिटरिंग कूनो नेशनल पार्क में तेंदुओं को चीतों के बाड़े से निकालने के लिए सतपुड़ा टाइगर रिजर्व से लाए गए दो हाथियों को अभी वापस नहीं भेजा जाएगा। अब इन हाथियों का उपयोग चीतों की मानिटरिंग में किया जाएगा। चीतों की मानिटरिंग कर टीम के सदस्य हाथियों पर बैठकर बड़े बाड़े में छोड़े गए चीतों की गतिविधियों पर नजर रखेंगे। बता दें कि, चीतों के लिए बनाए गए बाड़े में तीन तेंदुए घुसे हुए थे, जो काफी प्रयास के बाद भी नहीं किलने। इनमें एक तेंदुए को जरूर पिंजरे में पकड़ने में सफलता मिली थी। इसके बाद दो तेंदुए शेष रह गए थे। इन तेंदुए को ढूंढने के लिए 17 अगस्त को ट्रक में लोडकर सतपुड़ा टाइगर रिजर्व से दो हाथी कूनो लाए गए हैं, इन हाथियों का उपयोग कूनो प्रबंधन द्वारा तेंदुओं को ढूंढने में किया गया। क्योंकि जंगल जहां रास्ता नहीं है वहां टीम हाथियों पर बैठकर तेंदुओं को ढूंढने में उपयोग किया गया। तेंदुए अब चीतों के बाड़े से निकल चुके हैं और सभी चीतों को बड़े बाड़े में छोड़ दिया गया है। इन हाथियों पर बैठकर बाड़े में छोड़े गए चीतों की मानिटरिंग की जाएगी।