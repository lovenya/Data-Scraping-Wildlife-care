इंदौर, नईदुनिया,Indore News। कोरोना संक्रमण का चक्र तोड़ने के लिए जहां लोगों को घरों में रखने के लिए सरकार ने मार्च से जुलाई के बीच लॉकडाउन लगाया था। इन दिनों पिकनिक स्पॉट-जंगलों में लोगों का रुख कम हुआ। इस दौरान जंगलों में वन्यप्राणियों की अचानक हलचल बढ़ गई है। खाली सड़कों के अलावा जानवरों का रुख शहरों की तरफ दिखा। बीते दस महीनों के भीतर रालामंडल अभयारण्य की रेस्क्यू टीम ने कई वन्यप्राणियों को बचाया है। धार, इंदौर, जोबट, खातियापाल समेत अन्य स्थानों से 18 तेंदुओं को पकड़ा है। जिन्हें स्वास्थ्य परीक्षण के बाद दोबारा जंगल में छोड़ा गया है। खास बात यह है कि उमरिया के बाद अब आइआइटी परिसर में फिर एक बार तेंदुआ नजर आया है। रविवार को टीम ने वहां एक पिंजरा लगा दिया है। मार्च से लेकर दिसंबर के बीच टीम ने ढ़ाई दर्जन से ज्यादा वन्यप्राणियों का रेस्क्यू किया है। टीम के पास इंदौर-उज्जैन वृत के करीब 11 वनमंडल की जिम्मेदारी है, जिसमें इंदौर के अलावा धार, आलीराजपुर, खरगोन, बुरहानपुर, झाबुआ वनमंडल समेत कई वनक्षेत्रों में जानवरों को बचाया है। रेस्क्यू करने वालों में तेंदुए की संख्या सबसे ज्यादा है। नीलगाय, हिरण, बंदर और सियार शामिल है। रेसक्यू टीम की जिम्मेदारी रेंजर आकांक्षा खातरकर के पास है। टीम के सदस्य डिप्टी रेंजर राजाराम कल्याणे, शेरसिंह कटारा और सोहनलाल धाकड़ के मुताबिक लॉकडाउन में सारी गतिविधियां बंद होने से जानवरों का मूवमेंट बढ़ा है। वनक्षेत्र से लगे ग्रामीण इलाकों में तेंदुए ज्यादा नजर आए है। उन्होंने बताया कि तेंदुओं का रेस्क्यू करने के लिए कई नए प्रयोग किए गए। पिंजरों, झाड़ियों से ढांकने और उसमें बकरी-मुर्गा रखकर तेंदुए को कैद किया है। वे बताते है कि तेंदुए ने कई इलाकों में पशुओं का शिकार भी किया था। नहीं आते थे पर्यटक लॉकडाउन रहने से मार्च से लेकर अक्टूबर तक रालामंडल अभयारण्य में पर्यटकों की आवाजाही नहीं थी। अभयारण्य बंद होने से जानवर काफी सुरक्षित हो चुके थे। यही वजह है कि वन्यप्राणी अभयारण्य में यहां-वहां घूमते रहे। इस दौरान तेंदुए की मूवमेंट भी कई बार देखी गई। पंजों के निशान अभी जगह-जगह मिल रहे हैं। इसके चलते विभाग ने अभयारण्य का समय कम किया है। फिलहाल सुबह 10 से शाम चार बजे तक रालामंडल खोला जा रहा है। मप्र में 1817 तेंदुए 2017-18 में वन्यप्राणियों की गणना हुई। देशभर में जंगलों में पाए जाने वाले जानवरों की जनसंख्या पर काम शुरू हुई। देशभर में जहां तेंदुए की संख्या 12-13 हजार के बीच बताई है, जिसमें मध्यप्रदेश में 1817 तेंदुए के पंजों के निशान पर जंगलों में मौजूदगी दिखाई है। इंदौर वनमंडल में आने वाले इंदौर-चोरल, महू और मानपुर में करीब 25-27 के बीच तेंदुए मिले थे। जानकारों के मुताबिक इनकी संख्या में बढ़ोत्तरी हुई है। यहां से किया रेस्क्यू -10 जुलाई को नयापुरा वनक्षेत्र से घायल तेंदुए का पकड़ा। इलाज के दौरान उसके सिर में छर्रे मिले। -07 अगस्त को सिमरोल स्थित आइआइटी परिसर से तेंदुए को कैद किया। नवंबर 2019 में भी परिसर से एक तेंदुए का रेस्क्यू किया था। - 01 नवंबर को उज्जैनी में दहशत मचाने वाले तेंदुए को ग्रामीण के खेत में पिंजरा लगाकर पकड़ा था। -06 दिसंबर को उमरिया वनक्षेत्र के क्रिसेंट वाटर पार्क के नजदीक से तेंदुए को रेस्क्यू किया। इन्हें छोड़ा जंगल में -इंदौर : 04 -धार : 04 -जोबट : 02 -खातियापाल : 06 -आलीराजपुर : 01 -झाबुआ : 01 बढ़ी तेंदुए की संख्या तेंदुए समेत अन्य वन्याप्राणियों पर निगरानी बढ़ी है। विभाग का सूचना तंत्र सक्रिय किया है। शिकारियों पर नजर रखी जा रही है। वैसे पिछले कुछ सालों में तेंदुए की संख्या बढ़ी है। अगले साल इनकी गणना की जाएगी। उसके बाद रिपोर्ट इंस्टीट्यूट ऑफ वाइल्डलाइफ देेहरादून को भेजेंगे।- आकांक्षा खातरकर, रेंजर व प्रभारी रेस्क्यू टीम