बताया गया कि बस्तर के जंगलों में मांसाहारी से ज्यादा शाकाहारी जानवर हैं। वहीं मांसाहारी प्राणियों में भालुओं की संख्या तेजी से बड़ी है इसलिए पिछले एक साल में भालू के हमले की वारदातें भी ज्यादा हुई हैं। बस्तर और बकावंड रेंज के बाद अब जगदलपुर व दरभा रेंज में भी भालुओं के हमले की खबरें आने लगी हैं। राजनगर के पास तो दो स्कूली छात्राओं पर भालू ने हमला किया था। कुछ दिनों पहले ही दरभा इलाके से एक ग्रामीण को भी महारानी अस्पताल लाया गया था। इस दिनों ग्रामीण महुआ एकत्र करने जंगलों में जा रहे हैं लेकिन इन्हे हमेशा भालुओं के हमले की आशंका रहती है इसलिए वे जंगलों में पहुंचते ही सुरक्षा के हिसाब से आग लगा रहे हैं। किचकरास, नेतानार के आयतू, मासे और नरसिंह धुरवा ने बताया जंगलों में भालुओं की संख्या बढ़ गई है। इन दिनों भालुओं का प्रजनन काल चल रहा है और इन्हे बच्चों के साथ देखा जा सकता है इसलिए सुरक्षा के हिसाब से लोग सामूहिक रूप से जंगलों में जाने लगे हैं। भालुओं की संख्या बढ़ी वी. रामाराव सीसीएफ वन्यप्राणी ने बताया कि बस्तर संभाग में वर्ष 2015 की गणना के अनुसार सात हजार 659 वन्यप्राणी हैं। इनमें शाकाहारी की संख्या छह हजार 498 और मांसाहारी वन्यप्राणियों की संख्या एक हजार 161 है। पिछले कुछ वर्षों में अन्य हिंसक प्राणियों बाघ, भेड़िया और लकड़बघ्घा की तुलना में भालुओं की संख्या में खासी बढ़ोतरी हुई है। संभाग में फिलहाल 441 से ज्यादा भालू हैं। भालुओं बचाने के लिए ही प्रदेश सरकार ने जामवंत योजना प्रारंभ की है। ग्रामीणों का सहयोग भी लिया जा रहा है। --