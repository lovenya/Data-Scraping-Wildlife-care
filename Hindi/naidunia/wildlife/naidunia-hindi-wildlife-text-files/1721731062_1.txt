पर्यटकों की आंख को सुकून देने के लिए जंगल सफारी प्रबंधन द्वारा वन्यजीवों पर अत्याचार किया जा रहा है। बारिश में भी वन्यजीवों को बाड़े से बाहर निकाला जा रहा है। बाड़े से निकलने के बाद वे खुले आसामान के नीचे भीगने को मजबूर हैं। बारिश के चलते वन्यजीवों को निमोनिया और बुखार जैसी बीमारी हो सकती है। जंगल सफारी में बरसात के मौसम में पर्यटकों की संख्या कम हो जाती है इसके बाद भी ऐसा किया जा रहा है। जंगल सफारी के अधिकारी का कहना है कि सफारी को बंद करना नियम विरुद्ध है। इसलिए इसे बंद नहीं किया जा सकता। ज्ञात हो पिछले चार दिनों से बारिश हो रही है। बारिश के चलते लोगों का जीवन अस्त व्यस्त हो गया है। बारिश के चलते जंगल सफारी में पर्यटकों की कमी हो गई है। सफारी में एक दिन में करीब 300 पर्यटक पहुंच रहे हैं। आम दिनों में संख्या दोगुनी-तिगुनी होती है। बारिश के मौसम में भी वन्यजीवों को सुबह 9ः30 बजे के बाद बाड़े से निकाल दिया जाता है। उसके बाद शाम छह बजे अंधेरा होने पर उनको वापस बाड़े में ले जाया जाता है। पूरा दिन भीगते हैं वन्यजीव वन्यजीवों को बाड़े से बाहर निकालने के बाद बारिश होने पर जंगल सफारी में ऐसी कोई जगह नहीं है जहां पर बैठकर वन्यजीव बारिश से बच सकें। वन्यजीव पूरे दिन भीगते रहते हैं। इससे वे बीमारी के शिकार हो सकते हैं। दूसरी तरफ मिट्टी दलदली होने की वजह से शाकाहारी जानवरों के खुरों में लंगड़ापन की समस्या आ सकती है। अन्य दिक्कतों का भी सामना करना पड़ सकता है। 200 करोड़ में तैयार हुई है सफारी 320 हेक्टेयर में फैले जंगल सफारी का निर्माण 2012 में शुरू हुआ था। सफारी में टाइगर, हिरण, हर्बीवोर और लॉयन सफारी बनाई गई है। इसमें 131 एकड़ में खंडवा जलाशय फैला हुआ है, जो सफारी की खुबसूरती में चार चांद लगाता है। जंगल सफारी के निर्माण में करीब 200 करोड़ रुपये खर्च किए गए हैं। चीतल सांभर बारहों महीने रहते हैं बाहर वन विभाग के अधिकारी ने बताया कि जंगल सफारी में पर्यटकों के लिए एक दिन में आठ टाइगर, पांच भालू, छह लायन को गर्मी, बारिश और ठंड में बाहर छोड़ा जाता है। चीतल, सांभर, नील गाय, काला हिरण और कोटरी बारहों महीने बाहर रहते हैं। वर्जन जंगल सफारी में वन्यजीवों को बारिश में किसी प्रकार की दिक्कत नहीं हो रही है। वन्यजीव बारिश का मजा ले रहे हैं।- एम. मर्शीवेला, डीएफओ जंगल सफारी वर्जन वन्यजीवों को बारिश में किसी प्रकार की दिक्कत नहीं है। मैं कल ही देखकर आया हूं । वन्यजीव जंगल में वैसे ही रहते हैं। एचएल रात्रे, सीसीएफ रायपुर वनमंडल वाइल्ड लाइफ