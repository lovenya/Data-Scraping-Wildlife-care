शनिवार को एलजी भवन से जारी एक बयान में कहा गया है कि असोला भट्टी वन्यजीव अभयारण्य में बंदरों की स्थिति पर आई मीडिया रिपोर्ट के बाद दिल्ली सरकार सतर्क हो गई है। इन बंदरों को 4 दिसंबर से खाना नहीं दिया गया था, जिससे इनकी मौत हुई है। इसके बाद उप राज्यपाल नजीब जंग ने जांच के आदेश दिए हैं। सचिवालय के दो वरिष्ठ आईएएस अधिकारी मामले की जांच करेंगे।" अधिकारियों के अनुसार राजस्व विभाग के प्रमुख सचिव संजीव नंदन सहाय और स्वास्थ्य विभाग के सचिव एससीएल दास उन परिस्थितियों की जांच करेंगे, जिसमें अभयारण्य में इन बंदरों को खाना नहीं दिया गया था। वे इसके कारण और जिम्मेदार अधिकारियों का पता लगाएंगे। समिति इसके साथ ही मरने वाले बंदरों की संख्या भी निर्धारित करेगी और रिपोर्ट एक हफ्ते में देगी। इसके बाद दोषी अधिकारियों के खिलाफ कार्रवाई होगी। असोला भट्टी वन्यजीव अभयारण्य में इस माह लंबित भुगतान बिलों के कारण बंदरों को खाना नहीं दिया जा रहा था, इसमें कई बंदरों की मौत हो गई थी।