कोरबा (नईदुनिया प्रतिनिधि)। कटघोरा वनमंडल अंतर्गत जंगल से रोजाना पेड़ों की अवैध कटाई की जा रही है। जानकारी होने के बाद भी वन विभाग द्वारा कार्रवाई नहीं किए जाने से अवैध कटाई करने वालों को हौसले बढ़े हुए हैं। वनमंडल के एतमानगर वन परिक्षेत्र में गुरसियां, सलिहाभाठा- बंजारी के बीट से सैकड़ों पेड़ की अवैध कटाई जोरों से हो रही है। वहीं दूसरी ओर लकड़ी चोरों द्वारा साजा, धौरा प्रजाति के पेड़ों की लकड़ी की अवैध कटाई में बेखौफ लगे हुए हैं। खुलेआम अंधाधुंध कटाई से जंगल अब ठूठ में बदलने लगे हैं। अवैध कटाई पर वन विभाग चुप्पी साधना भी आश्चर्यजनक है। वन विभाग के अधिकारियों का आंख मूंदकर बैठने से उनकी कार्यप्रणाली पर सवाल उठने लगे हैं। ग्रामवासियों से पूछने पर पता चला कि बीट गार्ड जहां कार्य होता है, वहीं जाते है तथा शिक्षक की तरह आना जाना करते है। पूर्व में भी इसी तरह मानगुरु जंगल में पेड़ की कटाई की गई थी। मामला सामने आने पर खानापूर्ति करने छोटे कर्मचारियों को निलंबित कर दिया गया था। बहरहाल अवैध पेड़ कटाई के इस मामले में वन विभाग क्या कार्रवाई करता है, यह आने वाला वक्त ही बताएगा, पर वन परिक्षेत्र जंगलों के संरक्षण संवर्धन तथा वनों की सुरक्षा के लिए केंद्र व राज्य सरकार प्रतिवर्ष क्षेत्र में लाखों करोड़ों रुपए खर्च कर रही है किंतु पर्यावरण के प्रति जागरूकता लाने में वन विभाग पूरी तरह असफल रहा है। एतमा नगर रेंज के रेंजर डीके खाडे ने बताया कि पेड़ कटाई के मामले में कुछ लोगों को पकड़ा गया है, उनसे पूछताछ की जा रही है बहुत जल्द इस मामले में कार्रवाई की जाएगी।