आपने कभी बेजान रेत को बात करते सुना है? नहीं ना। लेकिन, यकीन मानिए, रेत न सिर्फ बोलती है, बल्कि जंगल में हो रही गतिविधियों का सच भी बयां करती है। इसी रेत के माध्यम से विशेषज्ञ वन्य जीवों की गतिविधियों के बारे में जानकारी हासिल करते हैं। राजाजी टाइगर रिजर्व पार्क में बरसाती नदियों व रास्ते पर पड़ी रेत वन एवं वन्य जीवों को लेकर किए जाने वाले अध्ययन में विशेषज्ञों की सबसे बड़ी मददगार साबित होती है। राजाजी टाइगर रिजर्व पार्क दुनियाभर के वन्य जीव विशेषज्ञों के लिए अध्ययन की पसंदीदा जगह है। वर्षभर विशेषज्ञ पार्क के अंदर वन्य जीवों के बारे में जानकारी जुटाने यहां आते हैं। वह देशी-विदेशी परिदों को तो कैमरों में कैदकर उनके बारे में जानकारी जुटा लेते हैं, लेकिन संघर्ष में घायल हुए वन्य जीवों व उनके कुनबों की जानकारी उन्हें नहीं मिल पाती। ऐसे में विशेषज्ञों की मदद करती है जंगल की रेत। रेत पर वन्य जीवों के पदचिन्ह देख उनके पूरे कुनबे का पता चल जाता है। जानवर घायल है तो उसका भी पता चल जाता है। वन्यजीव विशेषज्ञ डॉ. रितेश जोशी के अनुसार जानवरों में संघर्ष होने की स्थिति में रेत पर बड़े-बड़े गड्ढे बन जाते हैं। ऐसे होती है पहचान -छोटे कदम के निशान शिशु के। -घिसटते कदम के निशान पैर में दर्द। -खून से सने तो चोट लगी है। -बड़े गड्ढे के निशान तो संघर्ष हुआ। -रेत पर बने गड्ढे में पानी है तो हाथी कुछ देर पहले गुजरा।