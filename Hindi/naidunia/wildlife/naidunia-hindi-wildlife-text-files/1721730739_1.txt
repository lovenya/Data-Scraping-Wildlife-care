इस रिपोर्ट के आधार पर अब वन विभाग रातापानी-सतपुड़ा कॉरीडोर को विकसित करने की तैयारी कर रहा है। इस कॉरीडोर में करीब 12 बाघ सक्रिय बताए जा रहे हैं। वहीं प्रदेश के अन्य संरक्षित क्षेत्रों के बीच बने कॉरीडोर को भी व्यवस्थित करने की प्लानिंग है। दो विदेशी वन्यजीव वैज्ञानिकों सहित भारतीय वन्यजीव संस्थान में रहे वैज्ञानिक संदीप शर्मा ने मध्य प्रदेश, महाराष्ट्र और छत्तीसगढ़ के छोटे-बड़े मिलाकर 16 बाघ संरक्षित क्षेत्रों (तीन लाख 84 हजार 508 वर्ग किमी) का अध्ययन किया है। इनमें 87 से लेकर 3188 वर्ग किमी तक के क्षेत्र शामिल हैं। जानकार बताते हैं कि अध्ययन रिपोर्ट इसी साल आई है। वैज्ञानिकों ने इस क्षेत्र में 30 बाघ कॉरीडोर तलाशे हैं। जिसमें 567 बैरियर (बाघ मूवमेंट क्षेत्र) पाए गए हैं। वैज्ञानिकों का दावा है कि भारत में बाघों की आबादी के 31 फीसदी तो इस क्षेत्र में ही हैं। उन्होंने व्यवस्थित कॉरीडोर के लिए अपनी अध्ययन रिपोर्ट में कुछ सुझाव भी दिए हैं। वर्ष 2014 की बाघ गणना के मुताबिक देश में 2226 बाघ हैं। वन विभाग कर रहा रिपोर्ट का अध्ययन राष्ट्रीय बाघ संरक्षण प्राधिकरण (एनटीसीए) के मार्फत यह अध्ययन रिपोर्ट विभाग को मिली है। आला अधिकारी इस रिपोर्ट का अध्ययन कर रहे हैं। इसके बाद रिपोर्ट के हिसाब से कॉरीडोर विकसित करने की रणनीति बनाई जाएगी। वन अधिकारी बताते हैं कि कॉरीडोर में जहां हरियाली कम है। उन स्थानों को चिन्हित कर प्लांटेशन कराया जाएगा। जबकि कॉरीडोर के रास्ते में आने वाले खेतों और मैदानी क्षेत्रों को लेकर भी रणनीति बनाने की जरूरत है। वे कहते हैं कि ये लॉग टर्म प्लान है, इसमें समय लगता है। वैज्ञानिकों की रिपोर्ट के मुताबिक इन कॉरीडोर से मूव (आगे बढ़ने) करने वाले बाघ 1260 वर्गकिमी कृषि, 1821 वर्गकिमी वन, 1185 वर्गकिमी उजड़े वन, 150 वर्गकिमी जलीय क्षेत्र, 17 वर्गकिमी खाली जमीन और 15 वर्गकिमी बस्ती से होकर गुजरते हैं। कान्हा-पेंच कॉरीडोर में बेहतर हरियाली रिपोर्ट के मुताबिक बेहतर हरियाली के कारण कान्हा-पेंच, सतपुड़ा-मरघाट, कान्हा-नगझिरा, नगझिरा-पेंच, पेंच-उमकिड़-ताड़ोबा सर्वोत्तम बाघ बैरियर हैं। जबकि बांधवगढ़-पेंच-सतपुड़ा कॉरीडोर में वन आवरण में वृद्धि की जरूरत है। वैज्ञानिक कहते हैं कि इससे क्षेत्र में बाघ मूवमेंट बढ़ेगा। उत्खनन रोकने पर जोर वैज्ञानिकों ने कहा है कि सभी कॉरीडोर को सुरक्षित और व्यवस्थित रखना है तो क्षेत्र में उत्खनन रोकने होंगे। इन 30 कॉरीडोर में उत्खनन की 65 अनुमतियां दी गई हैं। वे कहते हैं कि पेंच-सतपुड़ा, बांधवगढ़-नौरादेही, पेंच-बोर-उमरिया-ताड़ोबा, अचानकमार-बांधवगढ़-संजय घासीदास में कोयले के लिए किया जा रहा उत्खनन बाघ मूवमेंट को प्रभावित कर रहा है। अध्ययन कर रहे हैं वैज्ञानिकों की अध्ययन रिपोर्ट विभाग को मिली है। हम भी अध्ययन कर रहे हैं। उनकी सलाह के मुताबिक रातापानी-सतपुड़ा सहित अन्य सभी कॉरीडोर को विकसित और व्यवस्थित किया जाएगा। - शाहबाज अहमद, चीफ वाइल्ड लाइफ वॉर्डन