शिमला नगर निगम सहित 38 तहसीलों में इससे पहले बंदरों को वर्मिन घोषित करने के बावजूद एक भी बंदर नहीं मारा गया है। वर्मिन घोषित किए गए बंदरों के हमलों के कारण कई लोग अपनी जान गंवा चुके हैं। बंदरों के उत्पात के कारण प्रदेश में हजारों एकड़ जमीन बंजर हो चुकी है। प्रदेश की 53 नई तहसीलों में बंदरों को वर्मिन घोषित करने की मंजूरी तो केंद्र सरकार ने दे दी है लेकिन इस संबंध में अभी प्रदेश सरकार के पास अधिसूचना नहीं पहुंची है। वाइल्ड लाइफ प्रोटेक्शन एक्ट-1972 की धारा-62 के तहत बंदरों को मारने की अधिसूचना केंद्र सरकार देती है। वहीं तरुण कपूर (प्रधान सचिव वन) ने भी पुष्टि की है कि केंद्र सरकार ने प्रदेश की 53 नई तहसीलों में बंदरों को मारने की अनुमति प्रदान कर दी है। अभी अधिसूचना नहीं मिली है। इस संदर्भ में केंद्रीय वन एवं पर्यावरण मंत्रालय से फोन पर बात हुई है।