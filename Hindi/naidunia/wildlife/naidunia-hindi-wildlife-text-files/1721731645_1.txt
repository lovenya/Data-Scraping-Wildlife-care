गर्मी शुरू होते ही जल स्रोत तेजी से सूख रहे हैं। खासकर पहाड़ी क्षेत्रों में तो जल स्रोत और भी तेजी से सूख रहे हैं और उनमें नाममात्र का पानी ही शेष रह गया है। ऐसे में वन्य प्राणियों के संरक्षण और उन्हें पानी उपलब्ध कराने की लिए बनाए गए तालाबों की भी यही स्थिति है। क्षेत्र में वन विभाग द्वारा सिंगारभाट, आतुरगांव व गोवर्धन में वन्य जीवों को पानी उपलब्ध कराने के लिए इसी प्रकार के तालाब का निर्माण किया गया था लेकिन गर्मी के चलते इन तालाबों की स्थिति भी बेहतर नजर नहीं आ रही है। सिगांरभाट स्थित तालाब में नाममात्र का पानी ही शेष रह गया है। इसे देखते हुए कहा जा सकता है कि आने वाले एक-दो सप्ताह में तालाब पूरी तरह से सूख जाएगा। इस तालाबों में पानी भरने और जल स्तर को बनाए रखने के लिए अब तक वन विभाग की ओर से कोई प्रबंध नहीं किए गए हैं। इसे देखते हुए कहा जा सकता है कि गर्मी के दौरान वन्य प्राणियों को पानी की समस्या का सामना करना पड़ सकता है। इसके चलते वन्य प्राणी जंगलों से बाहर आकर एक बार फिर रिहायशी बस्तियों का रूख करेंगे। पानी की तलाश में पहुंचने वाले कुछ वन्य प्राणी गाय, बकरी व अन्य पशुओं को अपना शिकार बना लेते हैं, तो कई बार मानव से सामना होने पर उन पर हमला भी कर देते हैं। अक्सर देखा गया है कि भालू व तेंदुआ जैसे जानवर पानी की तलाश में बस्ती में पहुंच जाते हैं। कई बार करंट व वाहनों की चपेट में आने से वन्य प्राणियों की मौत भी हो जाती है। बाक्स नदी नाले भी सूखे पहाड़ी क्षेत्र मे प्रवाहित होने वाली नदियां व छोटे नाले भी गर्मी का मौसम शुरू होते ही सूख गए है। अन्य दिनों में इन नदी नालों से भी वन्य प्राणियों को पानी उपलब्ध हो जाया करता था। लेकिन अब इनके सूख जाने से जल संकट और भी अधिक गहरा गया है।