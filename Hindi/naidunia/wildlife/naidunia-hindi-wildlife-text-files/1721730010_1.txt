हल्बा उपवन परिक्षेत्र में भालू व जंगली सूअर के आतंक से ग्रामीणों में दहशत का माहौल है। क्षेत्र के ग्राम टिकरापारा, रानी डोंगरी, हल्बा, भानपुरी, गितपहर में कई ग्रामीणों के पर हमला कर उन्हें घायल कर दिया है। मवेशियों को भी नुकसान पहुंचाया है। बीते माह 15 अक्टूबर को टिकरापारा के गोकुलराम शोरी पर खेत जाते समय तीन भालुओं ने हमला कर दिया था, जिसे किसी तरह भालुओं से बचाकर 108 के माध्यम से चारामा लाकर इलाज कराया गया। इसके एक सप्ताह बाद 23 अक्टूबर की सुबह हल्बा के अषाढुराम पर एक मादा भालू और उसके दोनों बच्चों ने हमला कर घायल कर दिया। इसी तरह भालुओं ने मवेशियों को भी हमला कर नुकसान पहुंचाया है। ग्रामीणों का कहना है कि सूचना पर वन विभाग प्रकरण तो तैयार कर देता है, लेकिन ग्रामीणों को समय पर मुआवजा नहीं मिल पाता। इससे घायलों को इलाज कराने में दिक्कतों का सामना करना पड़ता है। घायल गोकुल राम और अषाढुराम ने बताया कि क्षेत्र में भालुओं के अलावा जंगली सूअरों के आतंक से भी ग्रामीण परेशान हैं। जंगली सूअर व्यक्ति के साथ-साथ फसलों और मवेशियों को काफी नुकसान पहुंचा रहे हैं। उन्होंने बताया कि आए दिन जंगली जानवरों के हमलों से क्षेत्र के लोगों में डर बना हुआ है। ग्रामीणों ने वन विभाग से मांग की है कि वे जंगली जानवरों से बचाव एवं वन प्राणियों के प्रबंधन के लिए विभाग ने ठोस कदम उठाया जाए। ताकि किसी प्रकार की बड़ी घटना से ग्रामीण बच सके। राशि प्राप्त होने पर वितरित की जाएगी : रेंजर इस संबंध में डिप्टी रेंजर देवनाथ ठाकुर का कहना है कि जंगली जानवरों के हमले का प्रकरण सूचना मिलते ही तैयार कर आगे कार्रवाई के लिए भेज दिया जाता है। मुआवजा की राशि जैसे प्राप्त होगी वितरित कर दी जाएगी। स्वीकृति मिलने के बाद कार्य किया जाएगा : नाग वन परिक्षेत्र अधिकारी सीएल नाग ने कहा कि हल्बा क्षेत्र में भालुओं और अन्य जंगली जानवरों के हमलों को देखते हुए विभाग द्वारा जामवंत परियोजना का प्राक्कलन तैयार कर वरिष्ठ कार्यालय को प्रेषित किया गया है। स्वीकृति मिलने के बाद भालुओं व अन्य जंगली जानवरों के प्रबंधन के लिए काम किया जाएगा। --