गुजरात वन विभाग के सर्वे के अनुसार, 2015-16 में 11 शेर और 35 तेंदुए आपस में लड़कर मर गए। वहीं पिछले 10 वर्षों में 106 शेर और 161 तेंदुए गुजरात में इसी वजह से मर चुके हैं। गौरतलब है कि राज्य में लगातार शेरों की संख्या बढ़ रही है। 2005 में यहां 359 शेर थे जबकि 2010 में इनकी संख्या बढ़कर 411 हो गई। 2015 में हुई शेरों की गिनती के हिसाब से अब यहां शेरों की संख्या 27 फीसद की बढ़ोतरी के साथ 523 हो गई है। इसी तरह तेंदुए भी बढ़ गए हैं। शेरों की संख्या में बढ़ोतरी के बाद वन विभाग का दावा है कि रक्षित वन क्षेत्र भी बढ़ाया गया है। रक्षित वन क्षेत्र 14,270 से बढ़ाकर 14,387 वर्ग किलोमीटर कर दिया गया है। हालांकि यह भी शेरों की संख्या को देखते हुए पर्याप्त नहीं है। वन्यजीवों के खिलाफ अपराध के लिए काम करने वाले कार्यकर्ता और वकील मनीष वैद्य बताते हैं कि आपस में लड़कर मरने वाले शेरों की फाइल जांच से बचने के लिए बंद कर दी जाती है। इसकी वजह शेरों की बढ़ी हुई संख्या भी हो सकती है। एक साल में 11 शेरों का मर जाना भी बड़ी बात है।