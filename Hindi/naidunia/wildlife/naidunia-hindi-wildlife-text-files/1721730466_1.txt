भारत सरकार, केन्द्रीय पर्यावरण मंत्रालय एवं राष्ट्रीय बाघ संरक्षण अधिकरण द्वारा वन्य जीव संरक्षण एक्ट 1972 के तहत 24 सितंबर 2015 को अचानकमार टाइगर रिजर्व फारेस्ट के अंदर के मार्ग का यातायात के लिए बंद करने का निर्देश जारी किया था। कलेक्टर सह जिला मजिस्ट्रेट बिलासपुर ने अधिसूचना जारी कर कोटा-अचानकमार-केंवची राजमार्ग 19 जनवरी 2017 को पब्लिक ट्रांसपोर्ट के लिए पूर्णतः बंद कर दिया। इसके अलावा रिजर्व फारेस्ट के अंदर बसे गांव में रहने वालों को भी पास बनाने के बाद ही आने-जाने का आदेश दिया। मार्ग को बंद करने के खिलाफ पूर्व विधानसभा उपाध्यक्ष धर्मजीत सिंह, सज्जाद खान, अविश कुमार यादव सहित अन्य ने अधिवक्ता सतीशचंद्र वर्मा के माध्यम से हाईकोर्ट में याचिका दाखिल की। याचिका में कहा गया कि कोटा-अचानकमार-केंवची मार्ग को बंद करना नागरिकों को संविधान धारा 19 (1) बी के तहत मिले मूलभूत अधिकार का उल्लंघन है। एटीआर के अंदर 24 गांव में रहने वालों को उनके मूलभूत अधिकार से वंचित किया जा रहा है। याचिका पर शासन की ओर से जवाब पेश कर कहा गया कि केंद्र सरकार, केंद्रीय पर्यावरण मंत्रालय, राष्ट्रीय बाघ संरक्षण अधिकरण ने अचानकमार को नेशनल टाइगर रिजर्व फारेस्ट घोषित किया है। इस मार्ग से प्रतिदिन एक हजार से अधिक गाड़ियां गुजरती थीं। इसकेकारण वन्य जीवों का प्राकृतिक रहवास प्रभावित हो रहा है। तेज रफ्तार वाहनों की चपेट में आने से प्रतिवर्ष कई वन्य जीवों की मौत होती है। वन्य जीवों को संरक्षण देने इस मार्ग को बंद किया गया है। याचिका में जस्टिस संजय के. अग्रवाल के कोर्ट में सुनवाई हुई। कोर्ट ने अपने आदेश में कहा कि कलेक्टर सह जिला मजिस्ट्रेट को मोटर यान अधिनियम 1988 की धारा 115 के अंतर्गत कोटा-अचानकमार-केंवची राजमार्ग 8 को बंद करने का अधिकार नहीं है। कोर्ट ने प्रशासन को इस मार्ग को यातायात के लिए खोलने का आदेश दिया है। यह मार्ग सिर्फ आने-जाने के लिए उपयोग किया जाएगा। जंगल के अंदर के प्रतिबंधित क्षेत्र में कोई भी प्रवेश नहीं कर सकता। कोर एरिया में 19 और बफर एरिया में 5 गांव अचानकमार टाइगर रिजर्व फारेस्ट का कुल क्षेत्रफल 914.017 वर्ग किलो मीटर है। इसमें 626.195 वर्ग किलो मीटर एरिया कोर जोन एवं 287.822 वर्ग किलो मीटर एरिया बफर जोन है। इसमें कोर एरिया में 19 गांव व बफर एरिया में 5 गांव बसे हैं। वैकल्पिक मार्ग का प्रस्ताव नहीं माना शासन की ओर से जवाब में कहा गया कि तेज रफ्तार वाहन की चपेट में आने से वन्य जीवों की मौत की घटना को देखते हुए इस मार्ग को बंद करने से पहले वैकल्पिक मार्ग रतनपुर-मझवानी-केंदा-केंवची (आरएमकेके) को खोला गया है। हार्ईकोर्ट ने शासन द्वारा वैकल्पिक मार्ग खोले जाने के तर्क को भी अमान्य किया है।