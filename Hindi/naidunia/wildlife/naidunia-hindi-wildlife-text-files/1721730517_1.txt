पचास साल पहले तक जगदलपुर से लगे जंगलों में शेर-भालुओं के साथ अन्य वन्य प्राणियों की भरमार थी इसलिए बस्तर के राजा प्रवीरचंद भंजदेव ने हजारीगुड़ा की बंगुला डोंगरी के ऊपर तलघर वाला कुआं बनवाया था, जिसमें कई हथियार पड़े रहते थे। वे इसे अपना बेहतर शिकारगाह और साधना स्थल मानते थे, परन्तु इस कुएं में सोना-चांदी होने की आशंका जताते हुए कुछ लोगों ने इसे खोद डाला है, इसलिए डोंगरी में कुआं तो नजर आता है पर अब तलघर का रास्ता बंद हो गया है। पंडरीपानी, मारेंगा और हजारीगुड़ा के ग्रामीण आज भी इसे शापित मान कर उजाड़ कुएं की तरफ जाने से डरते हैं। केशलूर मार्ग पर स्थित मेडिकल कालेज के ठीक पहले पामेला के लिए पक्का रास्ता है। इससे आगे बढ़ने पर रेलवे पटरी के दूसरी ओर हजारीगुड़ा बस्ती है। जो पंडरीपानी पंचायत का हिस्सा है। हजारीगुड़ा से ही बंगुला डोंगरी और जंगल लगा हुआ है। हजारीगुड़ा बस्ती से करीब दो किमी दूर डोंगरी के ऊपर यह कुआं इन दिनों जीर्ण स्थिति में पड़ा है। साधना स्थल भी मानते थे पंडरीपानी के वरिष्ठ जन कमलेश पंतलू बताते हैं कि उनके दादा हनुमंत पंतलू के साथ महाराजा का आत्मीय संबंध था। बस्तर महाराजा प्रवीरचंद भंजदेव 1937 से 1941 तक लगातार पंडरीपानी स्थित उनके निवास आते रहे हैं। उन दिनों ही वे विदेश से पढ़ाई कर बस्तर लौटे थे। वे जीप से पंडरीपानी आते थे। चालक उन्हें छोड़कर लौट जाता था। वे उनकी अमराई के झूले में बैठकर दूध पिया करते थे और किसी को बिना बताए ही अचानक गायब हो जाते थे। बाद में पता चला कि वे अकेले ही जंगली रास्ते से बंगुला डोंगरी चले जाते थे। यहां उन्होने गोपनीय तरीके से तलघर वाला एक कुएं बनवाया था। इसके ऊपर घास-फूस का छज्जा था। यहां वे साधना के अलावा समयानुसार शिकार भी किेया करते थे। हजारीगु़ड़ा के वयोवृद्घ ग्रामीण बुदुराम बघेल बताते हैं कि डोंगरी के सबसे ऊपर गहरा कुआं खुदवाया गया था और इससे प्राप्त पत्थरों से ही कुएं के मुडेर को पक्का किया गया था। कुआं के भीतर ही एक कक्ष भी था जिसमें कम से कम दो-तीन लोग आराम कर सकते थे। वर्ष 1964-65 तक राजा यहां आते रहे हैं। वहीं परपा के बोंगूराम मंडावी बताते हैं कि उनके पिता भी अच्छे शिकारी थे। उन्होंने ही बताया था राजाज्ञा थी इसलिए कुएं की तरफ आमतौर पर ग्रामीण नही जाते थे। लालच में खोद डाले तलघर बुदुराम और बोंगूराम ने बताया कि चूंकि तलधर वाले कुएं में राजा रहते थे, इसलिए वहां आमतौर पर हथियार पड़े रहते थे। वहीं कुछ पुराने सिक्के भी रखे गए थे। लोगों में यह चर्चा थी कि कुएां में सोना-चांदी भी हो सकता है, इसलिए 20 साल पहले तीन लोगों ने कुंए के तलघर में खोदाई शुरू की थी, इस दौरान एक ग्रामीण की अचानक मौत हो गई। तब से लोग इस कुएं को शापित मान कर इधर नहीं आते। ग्रामीणों का मानना है कि अगर सावधानी से कुएं की खोदाई की जाए तो पुरातात्विक महत्व की कई सामग्री तलधर में मिल सकती हैं। --