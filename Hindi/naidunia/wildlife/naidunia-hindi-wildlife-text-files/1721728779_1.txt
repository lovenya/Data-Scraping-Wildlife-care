भारतीय पशु कल्याण बोर्ड ने अंग्रेजी अखबार 'मिड डे' में शहर के अंदर हाथियों से भीख मंगवाने संबंधी खबर पर संज्ञान लेते हुए हाथियों के मालिक सभाशंकर पांडेय को नोटिस भेजा। पांडेय 'रूपा' और 'लक्ष्मी' नाम क दो हाथियों का मालिक है और वह इनका इस्तेमाल मुंबई, नवी मुंबई और ठाणे के नगरपालिका क्षेत्रों में भीख मांगने के लिए करता था जबकि शहर में हाथियों का प्रवेश निषेध है। ठाणे वन विभाग के मुंबई प्रादेशिक सीमा के एक सूत्र ने बताया कि मुंबई के एक एनजीओ प्लांट एंड एनिमल्स वेलफेयर सोसायटी द्वारा दायर की गई शिकायत पर भारतीय पशु कल्याण बोर्ड के अधिकारियों ने हाथी के मालिक को नोटिस भेजा। हालांकि अभी तक महावत ने कोई जवाब नहीं भेजा है। रेंज फॉरेस्ट ऑफिसर अनिल टोडरमल ने बताया, 'हमने पहले ही हाथी के मालिक के खिलाफ मुंबई शहरी सीमा में हाथियों को लाने पर एक शिकायत दर्ज कर ली है। मामले की जांच की जा रही है और हम उस स्थान का पता लगा रहे हैं, जहां इन हाथियों को रखा गया है।' इससे पहले पांडेय पर एक पशु कार्यकरता सुनीश सुब्रमणियम कुंजु पर हमला करने का आरोप है, जब कुंजु ने पवई में एक धार्मिक जुलूस के दौरान पशु के इस्तेमाल करने पर आपत्ति जताई। यह कहता है कानून 28 अक्टूबर 2013 को अपर प्रधान मुख्य वन संरक्षक द्वारा जारी एक परिपत्र के अनुसार, वन्यजीव (संरक्षण) संशोधन अधिनियम 2002 की अनुसूची एक के क्रम संख्या 2 के तहत हाथी को सूचीबद्ध किया गया है। परिपत्र में लिखा है, 'अक्सर मुंबई, नवी मुंबई और ठाणे शहर की सीमा के भीतर लाया जाता है। हाथियों का इस्तेमाल आनंद प्राप्ति के लिए सवारी, भीख मांगने, शादी-विवाह में मेहमानों के मनोरंजन, धारावाहिकों व फिल्मों में एक्टिंग, मंदिरों व राजनीतिक रैलियों में आशीर्वाद व मनोरंजन के लिए करना वन्य जीव संरक्षण अधिनियम के तहत उल्लंघन की श्रेणी में आता है।