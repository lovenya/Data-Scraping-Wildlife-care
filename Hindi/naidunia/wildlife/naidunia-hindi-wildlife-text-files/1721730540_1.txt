कुमाऊं भर के वनाधिकारी और नेपाल के 13 फॉरेस्ट ऑफिसर बैठक में शामिल हुए। वन संरक्षक पश्चिमी वृत्त डॉ. पराग मधुकर धकाते ने कहा कि नंधौर सेंचुरी नेपाल बार्डर से सटी हुई है। दो देशों की सीमा मिलने के कारण अक्सर वन्यजीवों का इधर-उधर मूवमेंट होना सामान्य बात है। वाट्सएप ग्रुप के जरिये हम इस जानकारी को साझा कर इनके संरक्षण में अहम भूमिका निभा सकते हैं। वहीं बार्डर क्षेत्र से होने वाली तस्करी की किसी घटना की सूचना ग्रुप में साझा कर तस्करों को पकड़ने में भी मदद मिलेगी। इंडो-नेपाल को-ऑपरेट नाम से बने इस गु्रप में जंगल से जुड़ी हर जानकारी को डाला जाएगा। साथ ही बॉर्डर एरिया में होने वाले मानव-वन्यजीव संघर्ष की घटना पर भी नियंत्रण पाया जा सकता है। दोनों देश के वनाधिकारी संयुक्त गश्त करेंगे खटीमा और टनकपुर से सटे बार्डर जंगल में हर 15 दिन में दोनों देश के वनाधिकारी संयुक्त गश्त करेंगे। बैठक में तय किया गया कि गश्त को लेकर विशेष टीम बनाई जाएगी। टनकपुर बार्डर पर बूम के नाम से काफी पुराना कारीडोर है। वन विभाग अब दोबारा नए सिरे से इस कोरिडोर की स्टडी करेगा। हाथी मूवमेंट और वन्यजीव प्रजनन को लेकर भी इस कोरीडोर को जाना जाता है। ज्योलॉजिकल सोसाइटी ऑफ लंदन के डॉ. हरीश गुलेरिया ने बताया कि संस्था द्वारा पिछले तीन साल से नेपाल में वन्वजीव संरक्षण प्रोजेक्ट पर काम किया जा रहा है। पांच माह पूर्व नंधौर में भी प्रोजेक्ट को शुरू किया गया। जुलाई में दूसरी संयुक्त बैठक नेपाल में होगी।