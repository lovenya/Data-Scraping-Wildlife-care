हाथियों की गतिविधियों पर लगातार नजर रखी जा रही है। वन अमला इस कोशिश में लगा है कि हाथियों का दल रिहायशी क्षेत्रों में घुसने न पाए और जंगल ही जंगल विचरण करता रहे। पसान रेंज के दो गांवों में सक्रिय हाथियों की संख्या 30 है जिसमें से 23 हाथी बनिया के जंगल में हैं। जबकि सात हाथी सेमरहा बीट में घूम रहे हैं। इससे पहले हाथियों का यह दोनों दल केंदई रेंज के कोरबी सर्किल एवं लालपुर डंपिंग एरिया में सक्रिय थे। हाथियों के पसान रेंज में सक्रिय होने से वन अमले की परेशानी बढ़ गई है। वहीं ग्रामीणों की भी चिंता में भी इजाफा हुआ है। उन्हें यह डर सता रहा है कि कहीं हाथी बस्ती में आकर जान-माल को नुकसान न पहुंचा दे। वन अमला हाथियों को नियंत्रित करने को लेकर चिंता में दिखाई दे रहा है। कोरबा वनमंडल के कुदमुरा रेंज अंतर्गत जिल्गा गांव में धमके हाथियों के दल ने फिर धरमजयगढ़ का रूख कर लिया है। हाथियों का यह दल जिल्गा जंगल से रात 11 बजे के लगभग निकला और जंगल ही जंगल विचरण करते हुए कुदमुरा रेंज की सीमा को पार कर धरमजयगढ़ के खडग़ांव पहुंच गया। हाथियों का यह दल वर्तमान में यहां विचरण कर रहा है। संबंधित क्षेत्र के अधिकारी व कर्मचारी हाथियों के लौटने से फिर सतर्क हो गए हैं।