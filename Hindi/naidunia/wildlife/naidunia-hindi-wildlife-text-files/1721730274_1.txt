मिली जानकारी के अनुसार धान कटाई के बाद युवक रानू नुरेटी खेत के पास नाला में हाथ मुंह धोने गया था। उसी समय पीछे से हमला करते एक भालू युवक के सिर को पकड़कर काटने लगा। जान बचाने के लिए युवक ने भालू को नाले में पटक कर भगा दिया। इसके बाद जख्मी हालत में वह पानी से खून साफ कर रहा था, उसी दौरान उस भालू के साथ अन्य दो भालू आ गए और तीनों ने युवक पर हमला बोल दिया। जान बचाने के लिए युवक ने चिल्ला कर आवाज लगाई। युवक की आवाज सुनकर खेत में काम कर रहे ग्रामीण आए और भालुओं को डंडे से मारकर भगा दिया। युवक को जिला अस्पताल भिजवाया गया। आतुरगांव के युवक सोमनाथ उसेंडी ने बताया कि रावघाट के जंगल में जानवरों की संख्या में काफी वृद्वि हुई है जिससे आए दिन किसी न किसी के साथ हादसा हो रहा है। उन्होंने बताया कि भैंसगांव में एक गाय पर हमला कर भालुओं ने उसे मार दिया। इससे इलाके में दहशत का माहौल है। सोमनाथ ने बताया कि घटना की जानकारी मिलने के बाद वन अमले ने अस्पताल पहुंचकर रानू का बयान लिया है। उसे मुआवजा राशि देने की बात कही गई है।