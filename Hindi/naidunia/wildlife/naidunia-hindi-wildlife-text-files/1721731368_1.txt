एसपी गीतेश गर्ग ने मंगलवार को बताया कि टीआइ दीपिका शिंदे को सोमवार को सूचना मिली थी कि कुछ लोग वन्य जीवों की तस्करी कर रहे हैं। उनके पास दुर्लभ प्रजाति का सुनहरा उल्लू व दोमुंहा सांप (रेड सैंड बोआ) है। इनकी कीमत करोड़ों रुपये है। इस पर पुलिसकर्मी ने खरीदार बनकर तस्करों से संपर्क किया था। तस्करों ने उल्लू व सांप की कीमत एक-एक करोड़ रुपये बताई थी। इस पर पुलिस ने उन्हें शांति पैलेस बायपास पर बुलाया था। यहां पुलिस ने कार (एमपी 09-डब्ल्यूडी 1151) से रेखा पत्नी ओंकार धरावनिया निवासी गणेशधाम सुखलिया इंदौर, रश्मि पुत्री नानूराम यादव निवासी ग्वाड़ा मानपुर (इंदौर), मुकेश पुत्र शिवशंकर श्रीवास्तव निवासी वैभव कॉलोनी राजगढ़ (धार), वैभव पुत्र रामप्रसाद चौहान निवासी सनावद रोड बेटमा, मनोज पुत्र रमेश गिरी निवासी एमआर 10 के पास अमरपुरी कॉलोनी इंदौर, चेतन पुत्र राधेश्याम खंडेलवाल निवासी धार रोड बेटमा इंदौर को गिरफ्तार कर उनके पास से सांप और बरामद किया। दूसरी कार में था उल्लू दूसरी कार (एमपी 09-सीजे 4370) से आए सुधा पत्नी शेषनारायण पांडे निवासी मरीमाता इंदौर, नीलिमा पत्नी करण माली निवासी हाटपीपल्या (देवास) हाल मुकाम आंबेडकर नगर इंदौर व उसका पति करण पुत्र किशनलाल माली तथा राजकुमार पुत्र सिद्धनाथ मालवीय ग्राम खजूरिया कनका सोनकच्छ देवास को गिरफ्तार कर उनके पास से पुलिस ने सुनहरा उल्लू बरामद किया है। एसपी गर्ग के अनुसार दोमुंहा सांप दुर्लभ प्रजाति का है। इसकी अंतरराष्ट्रीय बाजार में करीब ढाई से तीन करोड़ रुपये कीमत बताई जा रही है। सांप का वजन भी साढ़े 6 किलो है। इसको वजन के हिसाब से भी बेचा जाता है। सुनहरा उल्लू तांत्रिक क्रियाओं में अधिक उपयोग में लिया जाता है। इसकी कीमत भी करीब 3 करोड़ रुपये बताई जा रही है। खंडवा के जंगलों से पकड़ा पूछताछ में पुलिस को पता चला है कि तस्करों ने उल्लू व सांप को खंडवा के जंगलों से पकड़ा है। कोर्ट के आदेश के बाद दोनों जीवों को जंगल में ही छोड़ा जाएगा।