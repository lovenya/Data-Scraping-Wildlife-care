वन्यप्राणियों का शिकार करने वाले लोगों के लिए पुन्नीलाल एक उदाहरण है। दरअसल तमाम कोशिशों के बावजूद बेजुबान वन्यप्राणियों का शिकार नहीं थम रहा है। जंगल में शिकारी बेखौफ वन्यप्राणियों को निशाना बना रहे हैं। इसे रोकने वन विभाग की तमाम कोशिशें भी नाकाम साबित हो रही है। शिकारियों को पुन्नीलाल से सीख लेनी चाहिए। दरअसल जाति के अनुरूप पुन्नी लाल तितर व बटेर का शिकार करता था। इस काम में उसे किसी ने पारंगत नहीं किया, बल्कि वह बड़े- बुजुर्गों को देखकर सीख गया। फांदे के जरिए पक्षियों को पकड़ना और उनके पंख तोड़कर शहर में बेचना। यही उसका मूल व्यवसाय था। ऐसा करना अपराध है। इसका अहसास उसे तब हुआ जब उस पर खुद मुसीबत आई। नईदुनिया से चर्चा के दौरान उसने बताया कि 16 साल की उम्र में उसका विवाह हुआ और 11 साल बाद भी उसे संतान नहीं हुआ। उसके मन यह बात आई कि कही बेजुबान पक्षियों को पकड़ने के अपराध की सजा तो नहीं मिल रही है। वह इतना भयभीत हो गया कि उसने इस बात से तौबा कर लिया कि अब चाहे, जो हो जाए वह कभी शिकार नहीं करेगा। 27 साल की उम्र में उसने अपने इस काम को छोड़ दिया। इसके बाद उसके सामने रोजी- रोटी की समस्या आई। क्योंकि जीवन गुजारने के लिए उसे कुछ न कुछ तो करना था। वह किसी वन अफसर के पास पहुंचा। हालांकि उम्रदराज होने के कारण पुन्नीलाल शिकारी को उस अधिकारी का नाम तो याद नहीं है, लेकिन उसे यह जरूर याद है कि उसी अधिकारी ने छींद की पत्तियों से झाडू- चटाई बनाकर बेचने का सुझाव दिया। अधिकारी ने व्यवसाय प्रारंभ करने के लिए आर्थिक मदद भी की। इसी व्यवसाय के बदौलत आज वह अपना व परिवार का जीवन संवार रहा है। 3 लड़के, एक लड़की और 7 नाती मिलकर इस व्यवसाय को बढ़ाने पर जुटे रहते हैं। आज भी घर पर रखा है टूटा फांदा पुन्नीलाल शिकारी ने जब शिकार नहीं करने ठोस निर्णय लिया तो उसने उस फांदे को भी तोड़ दिया, जिसके जरिए वह बेजुबान पक्षियों को फांसता था। आज भी उसके घर में टूटा हुआ फांदा है। जब उससे पूछा गया कि इसे वह क्यो रखा है, तब उसने बताया कि इसे देखकर यह एक निशानी है जो पूर्वजों की है। । बेलगहना से लाता है पत्तियां उसने बताया कि इस व्यवसाय वह खुश है। आलम यह है कि परिवार का कोई भी सदस्य शिकार नाम से परहेज करता है। उसका कहना है कि इसी व्यवसाय के बदौलत उसने ऑटो भी खरीद ली है। इसके जरिए वह बेलगहना से छींद की पत्तियों को लाता है और घर में झाडू, चटाई व अन्य सामान तैयार कर बिक्री के लिए ले जाते हैं।