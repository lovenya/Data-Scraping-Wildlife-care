प्राधिकरण से जारी गाइड लाइन के तहत देश के प्रत्येक टाइगर रिजर्व में साल में दो बार वन्यप्राणियों की गणना करनी है। प्रथम चरण शरद ऋतु में और द्वितीय चरण ग्रीष्म ऋतु में करने का नियम है। अचानकमार में प्रथम चरण की गणना हो चुकी है। एक जून से दूसरे चरण की गणना शुरू हो रही है। टाइगर रिजर्व के अंदर प्रत्येक बीट पर 2-2 किमी की ट्रांजिट लाइन बनाई गई है। प्रथम तीन दिन अधिकारी व कर्मचारी इसी लाइन पर चलकर वन्यप्राणियों की आवाज, मल-मूत्र, पेड़ों में खरोंच, किल आदि के माध्यम से गणना करेंगे। इस लाइन को 400 मीटर, 800 मीटर, 1200 मीटर व 1600 मीटर और 2000 मीटर में बांटकर प्रत्येक बिंदु की जीपीएस रीडिंग ली जाएगी। वापसी में इसी लाइन से लौटते समय वनस्पति की गणना करेंगे। चौथे दिन से ट्रेल में चलकर मांसाहारी वन्यप्राणियों का आंकलन किया जाएगा। जिसकेतहत प्रपत्र-1 में बाघ/ तेंदुआ व अन्य मांसभक्षियों के चिन्हों का सर्वेक्षण किया जाएगा। ट्रेल भी ट्रांजिट की तरह एक लाइन है जिसे नदी, नाले व बाध के किनारे बनाई जाती है। जबकि ट्रांजिट लाइन वनक्षेत्र के अंदर बनती है। यह कार्यक्रम प्राधिकरण के निर्देशों के अनुरूप होने के कारण सभी को गणना में गंभीरता बरतने के लिए कहा गया। इस दौरान किसी तरह की लापरवाही नहीं करने की सख्त हिदायत भी दी गई है। गणना का समय सुबह 6 बजे सुबह 10 बजे तक निर्धारित है। 15 दिन चलेगा स्वच्छता अभियान एक जून से टाइगर रिजर्व में गणना के साथ- साथ स्वच्छता अभियान की शुरुआत भी हो रही है। 15 दिनी इस अभियान के दौरान टाइगर रिजर्व के अंदर व बाहर के कचरे साफ किए जाएंगे। प्रबंधन इस अभियान को सफल बनाने के लिए बच्चे, डब्ल्यूडब्ल्यूएफ, नेचर क्लब, शिक्षण संस्था का भी सहयोग लेगा। 5 जून विश्व वानिकी दिवस पर वृहद स्तर पर कार्यक्रम आयोजित किए जाएंगे। दिखाएंगे वाइल्ड लाइफ फिल्म स्वच्छता अभियान के दौरान टाइगर रिजर्व प्रबंधन द्वारा पर्यटकों के लिए एक नई सुविधा की शुरुआत की जा रही है। इसके तहत शिवतराई स्थित इकोटूरिज्म केंद्र में उन्हें वन्यप्राणियों से जुड़ी करीब एक घंटे की लघु फिल्म दिखाई जाएगी। यह व्यवस्था सप्ताह में तीन दिन शुक्रवार, शनिवार व रविवार को होगी।