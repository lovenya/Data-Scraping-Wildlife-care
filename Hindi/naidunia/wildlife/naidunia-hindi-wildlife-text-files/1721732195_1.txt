डुबान क्षेत्र के ग्राम तिर्रा में नौ दिसंबर की सुबह लोगों ने एक तेंदुआ देखा। इस खबर से ग्रामीणों में हड़कंप मच गया। यह गांव जंगल से लगा हुआ है और कई परिवार जंगल के पास बसे हैं। ग्रामीण प्रेमलाल मंडावी, वासु यादव, हलधर कुरेटी ने बताया है कि तेंदुआ काफी खूंखार दिख रहा है। उसका आकार बड़ा है। तेंदुआ दिखाई देने से यहां के ग्रामीणों में दहशत है। ग्रामीणों ने बताया कि तेंदुआ तिर्रा से होकर तांसी व चिखली पहुंच गया। यहां एक बकरी पर हमला कर उसे मार डाला। इस घटना से दहशत और बढ़ गई है। ग्रामीणों ने तेंदुआ को दोपहर एक बजे दोनों गांवों के मध्य में देखा है, जहां बकरियों पर तेंदुआ ने हमला कर एक बकरी को जान से मार डाला। सड़क किनारे होने के कारण लोगों की आवाज में तेंदुआ वहां से भाग निकला। तेंदुआ को पकड़ने की मांग ग्रामीण बालमुकुंद, परशुराम, फिरतू राम, पंचम, नरसिंग, शिवा यादव ने बताया कि तीनों गांव एक-दूसरे से कुछ दूरी पर होने के साथ जंगल व पहाड़ी क्षेत्र पर है, जहां तेंदुआ विचरण कर रहा है। अलग-अलग समय पर तेंदुआ तीनों गांवों में दिखाई देता है, इससे ग्रामीणों में दहशत है। ग्रामीणों ने इसकी जानकारी वन विभाग को दी है, ताकि वन विभाग आसपास क्षेत्रों में पिंजरे लगाकर तेंदुआ को पकड़े। ग्रामीणों ने विभाग से इस तेंदुआ को शीघ्र पकड़ने की मांग की है। समय पर नहीं पकड़ाने से यहां अनहोनी की आशंका है। ग्रामीणों ने मांग की है कि तेंदुआ को पकड़कर वन विभाग अन्यत्र छोड़े, ताकि किसी तरह की घटना न हो। वहीं ग्रामीणों ने बकरी मालिक को मुआवजा देने की मांग की है। धमतरी रेंजर एमडी कन्नौजे ने बताया कि ग्रामीणों से तेंदुआ आने की खबर नहीं मिली है। यदि ऐसा है, तो इसकी जानकारी लेकर तेंदुआ को पकड़ने पूरी कोशिश की जाएगी, ताकि ग्रामीणों को किसी तरह परेशानी न हो।