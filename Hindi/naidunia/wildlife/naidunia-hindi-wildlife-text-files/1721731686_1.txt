भीषण गर्मी में एक बार भोजन ना मिले तो ठीक है, लेकिन सूखे कंठ को पानी मिल जाए तो समझो नया जीवन मिल गया। मनुष्य स्वयं के लिए तो पीने के पानी का इंतजाम जैसे-तैसे कर लेता है। लेकिन वन्यजीवों को प्राकृतिक स्त्रोतों पर ही निर्भर रहना पड़ता है। लगातार गिरते हुए जल स्तर से जंगल में भी पेयजल संकट की स्थिति बनी हुई है। इसके दृष्टिगत कन्नाौद उपवनमंडल अधिकारी शंकरलाल यादव ने खातेगांव वनपरिक्षेत्र के विभिन्ना कक्षों का निरीक्षण कर जल उपलब्धता की जांच की। यादव ने बताया कि हमने मनोरा के तालाब का निरीक्षण किया है। यहां करीब 15 वर्ष पुराना तालाब है। गर्मी के दिनों में आसपास करीब 20 किलोमीटर तक वन्यजीवों के पीने के पानी की कोई व्यवस्था नहीं होने के कारण जंगल के वन्य जीव यहां पानी पीने के लिए आते हैं। तालाब किनारे गीली मिट्टी में कई वन्यजीवों के पगमार्ग देखे गए हैं। इनमें प्रमुख रूप से चिंकारा, ब्लैकबक, सियार, लोमड़ी, लकड़बग्घा, पैंथर आदि जानवर यहां पानी पीते हैं। तालाब किनारे गीली मिट्टी में वन्यजीवों के पग मार्ग के आधार पर देखा गया कि यहां पर बड़ी संख्या में विभिन्ना प्रजाति के वन्य जीव अपनी प्यास बुझाते हैं। यादव ने बताया कि वरिष्ठ अधिकारियों के निर्देशन में वन्यजीवों को पेयजल उपलब्ध करवाने के लिए प्रयास किए जा रहे हैं। जहां सोसर बने हुए हैं, वहां पर पानी भरवा दिया जाएगा ताकि जंगली जानवर जंगल छोड़कर बाहर किसानों के खेत में या अन्य जगह पर ना जाए। जंगल से बाहर जाने पर वन्यजीवों की जान को खतरा रहता है।