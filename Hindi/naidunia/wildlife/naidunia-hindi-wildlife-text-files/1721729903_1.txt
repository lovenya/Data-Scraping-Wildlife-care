पिछले महीने भर से सिरपुर क्षेत्र के जंगल में हाथियों ने डेरा जमा लिया है। हाथियों का दल स्वच्छंद विचरण करते हुए उत्पात मचा रहा है। खेतों में पहुंचकर धान की फसल को रौंदकर नष्ट कर रहे हैं। फसल नष्ट होने से किसानों को नुकसान हो रहा है। आए दिन खेतों में लगी धान फसल को हाथियों द्वारा रौंदने से किसान चिंतित हैं। प्राप्त जानकारी के अनुसार सोमवार 22 अगस्त को हाथियों के दल ने ग्राम बोरिद के खार में उत्पात मचाया। ग्रामीण चैनसिंग धु्रव, कमल सिंग धु्रव, जेठू देवदास, अजय मंगल सिंह ने बताया कि रविवार-सोमवार की दरम्यानी रात दो-तीन हाथी गांव के खार में पहुंचे और यहां करीब 3 से 4 एकड़ फसल को रौंदकर नष्ट कर दिया। हाथी पहुंचने की जानकारी होने पर किसान पटाखा और मशाल लेकर हाथियों को खदेड़ने के लिए गए, लेकिन हाथियों का दल फसल को रौंदकर कर चले गए थे। हाथियों ने किसानों के मेहनत पर फेर दिया पानी किसान चैनसिंग धु्रव, कमल सिंग धु्रव ने बताया कि क्षेत्र में पर्याप्त बारिश नहीं होने से अधिकांश किसानों का अभी तक बियासी काम शुरू नहीं हो पाया है। जैसे-तैसे कर किसान वर्ग अपनी फसल को बचाने में जुटे हैं। ऐसे में हाथियों ने फसल को रौंदकर किसानों की मेहनत पर पानी फेर दिया है। --