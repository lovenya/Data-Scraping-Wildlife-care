फिरोज के गिरफ्तार होने से इंटरनेशनल रैकेट का खुलासा होने की उम्मीद लगाई जा रही है, लेकिन जांच एजेंसियां मामले की जांच को गंभीरता से नहीं ले रही हैं। इस कारण मुख्य आरोपित की गिरफ्तारी अभी तक नहीं हो पाई है। वन विभाग के वरिष्ठ अधिकारियों का मानना है कि फिरोज ओडिशा सीमा के अंदर चला गया है, इसलिए वह वन विभाग के हाथ नहीं लग रहा है। ज्ञात हो कि 11 सितंबर को पुलिस को मुखबिर से सूचना मिली थी कि गरियाबंद से दो युवक तेंदुए के बच्चे को एक्टिवा से रायपुर ला रहे थे। पुलिस और वन विभाग की टीम ने चारों तरफ जाल बिछा दिया था। आरोपित को अभनपुर के गांव में पकड़कर दोनों तेंदुए के शावक को बरामद किया था। उसके बाद वन विभाग की टीम दोनों आरोपितों के बताए अनुसार मुख्य आरोपित के घर जाकर दबिश दी थी, लेकिन सूचना मिलने के बाद आरोपित फरार हो गया था। उसके घर से विभाग को 20 पिंजरे बरामद हुए हैं। इतनी भारी संख्या में पिंजरे मिलने से वन विभाग भी सकते में आ गया है। छह चरवाहे हो चुके हैं गिरफ्तार तेंदुए की तस्करी मामले में वन विभाग ने छह चरवाहों को गिरफ्तार कर चुकी है। गिरफ्तार चरवाहों से फिरोज टोह लेता था कि किस इलाके में कौन सा वन्यजीव विचरण कर रहा है। उसके बाद चरवाहों को पैसे की लालच देता था। जब उसको पुख्ता जानकारी मिल जाती थी तो वह बेचने के लिए पहले सौदा करता था उसके बाद कारगुजारी को अंजाम देता था। उन्होंने बताया कि नवंबर में फिरोज तोते की तस्करी बड़े पैमाने पर करने वाला था। इसलिए उसके घर से पिंजरे बरामद हुए। फिरोज का अभी तक पता नहीं चल पाया है, वह अभी फरार है। फिरोज ओडिशा चला गया है, ऐसा लग रहा है, इसलिए नहीं मिल रहा है। - अतुल कुमार शुक्ला, पीसीसीएफ वाइल्ड लाइफ