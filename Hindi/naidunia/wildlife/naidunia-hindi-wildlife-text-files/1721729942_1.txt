यह अजगर जूनागढ़ की गिरनार पहाड़ियों में बसे गलियावाड़ गांव के एक किसान के खेत में मिला था। अधिक वजन का शिकार करने के कारण उसकी हालत खराब हो गई क्योंकि नीलगाय का आकार इतना बड़ा था कि उसे निगलते ही अजगर का पेट फूल गया और वह हिल भी नहीं पा रहा था। अजगर की इस हालत की जानकारी वन विभाग को दी गई। इसके बाद गिर सेंचुरी के अफसरों द्वारा इसे एहतियातन रेस्क्यू सेन्टर ले जाया गया। गिरनार सेंचुरी के वन अधिकारी एसडी टीलाला ने बताया, 'अजगर काफी बड़ा है और इसने नीलगाय जैसा बड़ा शिकार किया है। अत: फिलहाल इसे निगरानी में रखा गया है। जब यह शिकार अजगर के पेट में आसानी से पचा लिया जाएगा, तब हम इस फिर से जंगल में छोड़ देंगे।' जानकारों के अनुसार, सामान्यतौर पर भारतीय अजगर 15 से 18 फीट की लंबाई वाले होते हैं। ये छोटा शिकार करते है, मगर जूनागढ़ में पाया गया यह अजगर विशालकाय है। अब तक पाए गए अजगरों में से यह सबसे बड़ा अजगर माना जा रहा है। भारत में पाए जाने वाले सांप की प्रजाति में सबसे बड़ा और दुर्लभ सांप भारतीय अजगर यानि इंडियन रॉक पायथॉन है। ये अधिकतर गुजरात के गिर स्‍थित जंगल में पाए जाते हैं।