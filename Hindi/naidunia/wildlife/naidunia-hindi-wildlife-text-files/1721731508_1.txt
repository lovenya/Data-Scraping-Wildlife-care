दिल्ली के एक एनजीओ की शिकायत पर बीते सप्ताह इंदौर रेंज व उड़ानदस्ते ने मारोठिया बाजार में कार्रवाई की। यहां ऋषभ पूजा सामग्री की दुकान पर छापा मारा। यहां से सियार सिंगी, हत्थाजोड़ी (गोह का अंक), इंद्रजाल (कोरल समुद्री जीव), वेल फ्रिश वोमिट जब्त किया। व्यापारी नीलेश पति देवीलाल और आकाश पिता विजय जैन को गिरफ्तार किया। पूछताछ में दोनों आरोपियों ने वन्य प्राणियों के अंगों को नकली होना बताया। इसके बाद विभाग इन्हें लेकर बुरी तरह उलझा गया। कोर्ट ने भी इनकी जांच कर रिपोर्ट देने को कहा है। इसके बाद इंदौर रेंज से इन्हें फॉरेंसिंक विभाग की लैब में भेजा है। यहां से रिपोर्ट आने में लगभग 15 दिन का समय लगेगा।इस बीच व्यापारियों ने जिला न्यायालय में जमानत के लिए याचिका लगाई थी, जो खारिज हो चुकी है। वन संरक्षक डॉ. किरण बिसेन ने बताया कि सियार सिंगी-हत्थाजोड़ी को बाजार में 15-20 हजार रुपये में बेचा जाता है। अधिकांश लोग अपनी आर्थिक परिस्थितियों को सुधारने में इन अंगों का इस्तेमाल करते है। व्यापारियों ने लगाए आरोप मारोठिया बाजार के दोनों व्यापारियों पर कार्रवाई से बाकी व्यापारी खासे नाराज हैं। वे पूरी कार्रवाई को गलत बताकर विरोध करने में लगे है। यहां तक व्यापारियों ने वनकर्मियों पर लेने-देन का भी आरोप लगाया है। उधर विभाग ने बाजार के दूसरे व्यापारियों के यहां भी छापे मारने की तैयारी कर ली है।