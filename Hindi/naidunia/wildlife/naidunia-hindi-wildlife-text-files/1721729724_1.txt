मिली जानकारी के अनुसार बुधवार 18 मई की अलसुबह करीब 5 बजे बागबाहरा के वार्ड 13 निवासी अनुसूईया यादव (27), पति रमेश यादव(30) व रमेश के मामा जनक यादव अपने घर से निकलकर जलाऊ लकड़ी इकट्ठा करने जंगल की ओर जा रहे थे। इसी दौरान चंडी डोंगरी से लगे पहाड़ी पड़रापाठ डोंगर एवं हरनादादर बांध के बीच से पैदल गुजरने वाले मार्ग में पानी की तलाश में घूम रहे एक मादा भालू तथा दो शावक स्वतंत्र रूप से विचरण कर रहे थे। जिसे देखकर ये तीनों घबराकर भागने लगे। मादा भालू अपने शावकों के सुरक्षार्थ उन्हें दौड़ाने लगा। इस बीच अनुसूईया यादव गिर पड़ी और मादा भालू ने उस पर हमला कर दिया, जिससे उसके मस्तक में बायीं ओर व बाएं आंख के नीचे गंभीर चोटें आई है। आनन-फानन में परिजनों ने भालू को भगाया व घायल को सामुदायिक स्वास्थ्य केंद्र बागबाहरा लाया। जहां पर प्राथमिक उपचार के पश्चात जिला अस्पताल लाया गया, बाद जिला चिकित्सालय महासमुंद रिफर कर दिया गया। जहां उपचार जारी है। वन विभाग की ओर से घायल अनुसूईया को 500 रुपए प्रारंभिक सहायता राशि प्रदान की गई है। इस दौरान वन विभाग के डिप्टी रेंजर जीडी वैष्णव व वनरक्षक मोती साहू एवं स्टाफ उपस्थित थे। --