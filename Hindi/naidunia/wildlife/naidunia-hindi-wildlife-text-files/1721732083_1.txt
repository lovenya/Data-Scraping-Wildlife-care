वन विभाग से मिली जानकारी के अनुसार वन विभाग की टीम ने तेंदुए को पकड़ने के लिए सिहावा इलाके में अलग-अलग स्थान पर पिजरे लगाए गए थे। 22 अक्टूबर की सुबह सिहावा के श्रृंगी ऋषि पहाड़ी गुफा के नीचे रखे एक पिंजरे में एक तेंदुआ कैद हो गया है। इस तेंदुए को सिहावा थाना में रखा गया है। तेंदुए के पकड़े जाने की खबर अंचल में फैलते ही इसे देखने थाना के पास लोगों की भीड़ लग गई। एसडीओ हरीश पांडे, बिरगुड़ी रेंजर दीपक गावड़े सहित वन विभाग की टीम, सिहावा पुलिस और स्थानीय जनप्रतिनिधि वहां मौजूद थे। तेंदुए के पकड़े जाने के बाद क्षेत्र के ग्रामीणों ने फिलहाल राहत की सांस ली है। उल्लेखनीय है कि 11 अक्टूबर को देर शाम एक तेंदुए ने ओडिशा के कुंदई जिला नवरंगपुर से स्वजन के साथ श्रृंगी ऋषि दर्शन करने पहुंचे एक छह वर्षीय बालक अविनाश मरकाम पर हमला कर उसे मार दिया था। इसके बाद से लोगों में वन विभाग के खिलाफ काफी आक्रोश था। सिहावा बस स्टैंड में चक्काजाम भी कर दिया था। तेंदुए के हमले से अब तक तीन बच्चों की जान जा चुकी है। अरसीकन्हार में छोड़ा गया तेंदुआ डीएफओ सतोविशा समाजदार ने बताया कि पकड़े गए नर तेंदुआ की उम्र लगभग दो साल है। उक्त तेंदुआ को पशु चिकित्सक द्वारा स्वास्थ्य परीक्षण के बाद स्वस्थ और अन्यत्र जंगल में छोड़ने योग्य पाए जाने पर उसे उदंती सीतानदी टाइगर रिजर्व के अरसीकन्हार परिक्षेत्र के कक्ष क्रमांक 224 में ले जाकर पिंजरे से मुक्त किया गया। पिंजरे का गेट खोलते ही तेंदुआ दौड़कर घने जंगल की ओर भाग गया। डीएफओ ने बताया कि तेंदुआ को जंगल में छोड़ते वक्त वह पूरी तरह से स्वस्थ था और उसके शरीर पर घाव अथवा चोट के निशान नहीं थे। तेंदुआ को वन क्षेत्र में छा़ेडने के दौरान वनमंडलाधिकारी सहित वन विभाग का अमला, पशु चिकित्सक डा. दीपक नाग और ग्रामीण उपस्थित थे। इस तेंदुआ के पकड़े जाने के बाद भी अन्य तेंदुआ होने की संभावना के मद्देनजर डीफओ ने क्षेत्र के सभी ग्रामीणों को सतर्क एवं सावधान रहने अपील की है।