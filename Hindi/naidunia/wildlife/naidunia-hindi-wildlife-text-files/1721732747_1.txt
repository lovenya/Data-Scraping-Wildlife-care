बड़े मांसाहारी वन्यप्राणी की पुनर्स्थापना की यह दुनिया की पहली परियोजना है। जिन चीतों को पार्क के क्वारंटाइन बाड़े में छोड़ा जाएगा, वे नामीबिया से लाए जा रहे हैं। उन्हें लाने के लिए भारत और नामीबिया सरकार के बीच 20 जुलाई 2022 को अनुबंध हुआ था। जानकार बताते हैं कि चीता भारत में खुले जंगल और घास के मैदान के पारिस्थितिकी तंत्र की बहाली में मदद करेगा। इससे जैव विविधता संरक्षण, जल सुरक्षा, कार्बन पृथक्करण और मिट्टी की नमी संरक्षण में मदद मिलेगी। इससे बड़े स्तर पर समाज को लाभ भी होगा। पर्यावरण और वन्यजीव संरक्षण के प्रति प्रधानमंत्री की प्रतिबद्धता के अनुरूप इस प्रयास से पर्यावरण विकास और पारिस्थितिक पर्यटन गतिविधियों के माध्यम से स्थानीय समुदाय के लिए आजीविका के अवसरों में वृद्धि होगी। ज्ञात हो कि कोरिया (अब छत्तीसगढ़) महाराज रामानुज प्रताप सिंह देव ने वर्ष 1947 में तीन चीतों का शिकार किया था। इसके बाद भारत भूमि पर चीते नहीं देखे गए। वर्ष 1952 में भारत सरकार ने चीता प्रजाति को आधिकाधिक तौर पर विलुप्त घोषित कर दिया था। वर्षा की संभावना को देखते हुए करें प्रधानमंत्री के कार्यक्रम की तैयारियां भोपाल (राज्य ब्यूरो)। प्रधानमंत्री नरेन्द्र मोदी की उपस्थिति में कूनो राष्ट्रीय उद्यान और कराहल में स्व-सहायता समूह के सदस्यों के सम्मेलन की तैयारियां वर्षा की संभावना को देखते हुए की जाए। समूहों की गतिविधियों से परिचित कराने के लिए उत्पादों को प्रदर्शित करने और सदस्यों से संवाद की व्यवस्था भी हो। यह निर्देश मुख्यमंत्री शिवराज सिंह चौहान ने गुरुवार को विधानसभा स्थिति अपने कक्ष में प्रधानमंत्री के कार्यक्रमों की तैयारियों की समीक्षा करते हुए अधिकारियों को दिए। मुख्यमंत्री ने कहा कि वर्षा की संभावना बनी हुई है। प्रधानमंत्री के कार्यक्रम स्थलों पर इसे देखते हुए ही तैयारियां की जाएं। इसमें किसी प्रकार की कोई कमी नहीं रहनी चाहिए। सम्मेलन में आने वालों के लिए भी पर्याप्त व्यवस्था की जाए। कराहल में स्व-सहायता समूहों के सदस्यों द्वारा तैयार किए जाने वाले उत्पादों की प्रदर्शनी को व्यवस्थित रूप दें। इस दौरान सामान्य प्रशासन, गृह, वन, पंचायत एवं ग्रामीण विकास, जनजातीय कार्य एवं अनुसूचित जाति कल्याण के अधिकारियों पुलिस महानिदेशक भी उपस्थित थे। मुख्य सचिव इकबाल सिंह बैंस वीडियो कांफ्रेंसिंग के माध्यम से बैठक में शामिल हुए।