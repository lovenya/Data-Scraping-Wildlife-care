ईटेन अलाइव नाम के इस शो में फिल्‍म निर्माता पॉल अमाजॉन के विशाल 30 फीट लंबे एनाकॉन्‍डा के सामने खुद को भोजन के रूप में पेश करेंगे। हालांकि, इस कार्यक्रम को लेकर पशु प्रेमियों ने नाराजगी जाहिर की है। उनका कहना है कि यह जानवरों के साथ किए जाने वाले दुर्व्‍यवहार की चरम सीमा है। हालांकि, 26 वर्षीय पॉल इस बात से इंकार करते हैं। उन्‍होंने ट्वीट कर कहा कि यदि आप मुझे जानते हैं, तो मैं कभी किसी भी जीव को नुकसान नहीं पहुंचाऊंगा। पॉल को अमाजॉन का इंडियाना जोन्‍स भी कहा जाता है। वह अमाजॉन के विशेषज्ञ हैं और उनकी वेबसाइट बायो में बताया गया है कि उन्‍होंने भारत, इंडो‍नेशिया, ब्राजील और पेरू में कई जगहों पर काम किया है। कुछ लोगों ने डिस्‍कवरी चैनल से मांग की है कि उन्‍हें अनुभव हो या नहीं, लेकिन पॉल का शो रद्द करना चाहिए। इसी मकसद से चेंज डॉट ओआरजी ने 500 लोगों के हस्‍ताक्षर वाली एक याचिका लगाई है, जिसमें कहा गया है कि यह जानवरों के साथ किए जाने वाले दुर्व्‍यवहार की चरम सीमा है और बेहद बकवास है। याचिका में कहा गया है कि इससे सांप की जान भी जा सकती है। एक वयस्‍क एनाकॉन्‍डा वयस्‍क पुरुष के कंधों को नहीं निगल सकता है। वह आमतौर पर वन्‍य सुअर, हिरन आदि को खाता है। एनाकॉन्‍डा या अजगर जैसे जीव अपने भोजन को निगलने से पहले उन्‍हें दबाकर मार डालते हैं। न्‍यूजर्सी के रहने वाले पॉल ने 18 वर्ष की आयु में पहली बार पेरू के अमाजॉन जंगल में काम किया था।