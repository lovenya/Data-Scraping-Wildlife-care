इसके अलावा विभिन्न् अभयारण्य में दस किलोमीटर की परिधि में उत्खनन के प्रस्तावों की अनुमति का अनुमोदन किया गया। सोमवार को मुख्यमंत्री शिवराज सिंह चौहान की अध्यक्षता में हुई राज्य वन्यप्राणी बोर्ड की बैठक में कई विकास कामों को मंजूरी दी गई। बैठक में संरक्षित क्षेत्रों में आने वाले गांवों में विस्थापन के बाद वन भूमि को राजस्व भूमि घोषित करने और संरक्षित क्षेत्रों से राजस्व गांवों को विस्थापित करने पर खाली जमीन को वन भूमि में बदलने के प्रस्ताव को मंजूरी दी गई। रातापानी अभयारण्य में बरखेड़ा से बुदनी तक प्रस्तावित तीसरी रेल लाइन, सतपुड़ा टाइगर रिजर्व के भीतर सोनतलाई-बागरातवा रेल लाइन के दोहरीकरण के लिए वनभूमि का अधिग्रहण, सोन घड़ियाल अभयारण्य में रीवा-सीधी-सिंगरौली नई रेल लाइन में सोन नदी पर पुल बनाने, संजय टाइगर रिजर्व में कटनी-सिंगरौली रेल लाइन के दोहरीकरण और विद्युतीकरण की स्वीकृति दी गई। यहां बनेंगे सड़क, पुल-पुलिया संजय टाइगर रिजर्व में चार सड़क, खिवनी अभयारण्य में नंदाखेड़ा से ओंकारा सड़क, सोन चिड़िया अभयारण्य घाटी गांव में एबी रोड-बसोटा रोड से चराईडान सड़क, सोन घड़ियाल अभयारण्य में गोपद नदी, चंबल अभयारण्य में सोने का गुरजा और सोन घड़ियाल अभयारण्य में सोन नदी पर पुल बनाने स्वीकृति दी। इसी तरह विभिन्न् अभयारण्यों में बिजली लाइन, ऑप्टिकल फायबर केबल लाइन बिछाने के प्रस्ताव मंजूरी किए गए। बैठक में अधिकारियों ने बताया कि पांच नए वाइल्ड लाइफ रेस्क्यू स्क्वॉड का गठन किया गया है। फसलों को नुकसान पहुंचाने वाले रोजड़ों (नील गाय) को पकड़कर संरक्षित क्षेत्रों में छोड़ा है। बैठक में वन मंत्री डॉ. गौरीशंकर शेजवार, प्रमुख मुख्य वनसंरक्षक अनिमेष शुक्ला, प्रधान मुख्य वन संरक्षक (वन्य प्राणी) जितेन्द्र अग्रवाल सहित अन्य सदस्य मौजूद थे। अभयारण्य में हो बैठक: बैठक के दौरान एक सदस्य ने वन्यप्राणी बोर्ड की अगली बैठक मंत्रालय की जगह किसी अभयारण्य में रखने का सुझाव रखा। इस पर मुख्यमंत्री ने सहमति जताते हुए कहा कि अगली बैठक कान्हा में रखने की बात कही।