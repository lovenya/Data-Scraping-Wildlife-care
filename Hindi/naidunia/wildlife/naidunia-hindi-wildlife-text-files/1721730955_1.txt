इतना ही नहीं, सैंडल बनाने वाले को भी पुलिस ने गिरफ्तार कर लिया है। चालीस हजार रुपए कीमत की यह सैंडल पीएम इमरान खान को ईद पर भेंट की जानी थी। इसे बनाने के लिए सांप की खाल अमेरिका से मंगवाई गई थी। बताया जा रहा है कि सांप की खाल का इस्तेमाल करने के कारण नूरुद्दीन सिनवारी वन्यजीव कानून का उल्लंघन करने के कारण परेशानियों में घिर गया है। जानकारी मिलने पर पाकिस्तान के खैबर पख्तूनख्वा में वन्यजीव विभाग के अफसरों ने जहांगीरपुरा बाजार में मशहूर जूता निर्माता नूरुद्दीन चाचा की दुकान पर छापा मारा। यहां से उन्होंने सांप के चमड़े से बनी दो जोड़ी सैंडल जब्त कर लीं। इन्हें ईद के मौके पर प्रधानमंत्री खान को गिफ्ट देने के लिए तैयार किया गया था। इसके साथ ही पुलिस ने दुकान से एक सेल्समैन को भी गिरफ्तार कर लिया। जिला वन्य अधिकारी अब्दुल हलीम मरवात ने बताया कि वह बतौर ग्राहक नूरुद्दीन की दुकान गए और सेल्समैन से सैंडल दिखाने को कहा। उन्हें 40 हजार रुपए कीमत की एक सैंडल दिखाई गई। जब उसकी इतनी अधिक कीमत के बारे में पूछा गया, तो सेल्समैन ने बताया कि इसे सांप की खाल से बनाया गया है और इमरान खान को तोहफे में दिया जाएगा। अधिकारी ने बताया कि उचित जांच के लिए सैंडल को लैब में भेजा गया है और रिपोर्ट आने के बाद आगे की कार्रवाई की जाएगी। जूता निर्माता का दावा है कि अमेरिका से दो जोड़ी सैंडल बनाने के लिए सांप की खाल उन्हें भेजी गई थी। इनमें एक जोड़ी सैंडल खान के लिए और एक जोड़ी खाल भेजने वाले के लिए बनानी थी। उधर, खैबर पख्‍तूनख्‍वा प्रांत के पर्यावरण मंत्री इस्तिआक उमर ने कहा कि सांप की खाल से चप्‍पलें बनाना गैर कानूनी है। भले ही ये किसी भी शख्‍स के लिए क्‍यों न बनाई जा रही हों। सरकार इस तरह का गैर कानूनी काम बर्दाश्‍त नहीं करेगी। यदि जांच में यह साबित हो जाता है कि मोची ने इन चप्‍पलों को बनाने में सांप की खाल का इस्‍तेमाल किया, तो उसे सजा भुगतनी होगी।