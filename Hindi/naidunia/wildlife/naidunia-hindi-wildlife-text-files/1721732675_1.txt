कूनो पोहरी अनुविभाग से मात्र 16 किलोमीटर दूर है। कूनो अभ्यारण के प्रमुख अहेरा गेट को पर्यटकों की सुविधा रहवास तथा मनोरंजन हेतु विकसित करने के लिए शिवपुरी कलेक्टर अक्षय सिंह द्वारा करीब एक साल पहले पहल करते हुए स्थानीय प्रशासन को निर्देश दिए थे जिसके बाद यहां का निरीक्षण भी किया था। तत्कालीन एसडीएम जेपी गुप्ता, तत्कालीन एसडीओपी निरंजन राजपूत के साथ रेंजर केपी धाकड़ और वन अमला यहां पहुंचा था। अहेरा पर पर्यटक क्षेत्र विकसित हेतु 300 से 400 बीघा राजस्व भूमि का चयन भी कर लिया गया था। इसके बाद यहां पर पर्यटन बढ़ाने संबंधित गतिविधियां होना थीं जो अभी योजना में ही हो रही हैं। बदली योजना, अब अहेरा में दिखाएंगे आदिवासी संस्कृतिः अहेरा गेट पर अब आदिवासी संस्कृति की झलक देखने को मिलेगी। अहेरा गेट पर सहराना नाम से नया प्रोजेक्ट शुरू किए जाने की योजना है। यह पूरी तरह से आदिवासी संस्कृति को समर्पित होगा। इसमें आदिवासियों की वेशभूषा, खानपान तक को एग्जीबिट किया जाएगा। पोहरी क्षेत्र भी आदिवासी बाहुल्य इलाका है। कई आदिवासी बाहुल्य प्रदेशों ने वहां पर इनकी संस्कृति पर रूरल टूरिज्म को काफी विस्तार दिया है। अब यह प्रयास शिवपुरी में भी किए जा रहे हैं। इनके लिए यहां संग्रहालय भी बनाए जाने की योजना है। टाइगर आने से भी बढ़ेगा निवेश, लेकिन पहल करना जरूरीः टाइगर किसी शहर को कितना लाभ दे सकता है इसका अनुमान इस बात से लगाया जा सकता है कि जिन शहरों में टाइगर रिजर्व बने हैं वहां पर 1 रुपये के निवेश पर औसतन 2500 रुपये का रिटर्न मिला है। इंडियन इंस्टीट्यूट आफ फारेस्ट मैनेजमेंट व नेशनल टाइगर कंजर्वेशन अथारिटी के शोध में यह बात सामने आई है कि टाइगर पर किया गया एक रुपये का निवेश 2500 रुपये का रिटर्न देता है। वर्ष 2019-20 में पर्यावरण मंत्रालय ने टाइगर प्रोजेक्ट के लिए जो बजट दिया था उसकी तुलना में 201 प्रतिशत के प्रत्यक्ष व अप्रत्यक्ष लाभ मिले हैं। शिवपुरी में टाइगर प्रोजेक्ट पर अभी अनुमानित 70 करोड़ रुपये खर्च होना है। यदि शोध के आंकड़ों को देखें तो यहां पर सैकड़ों करोड़ की नई इंडस्ट्री खड़ी हो सकती है। लेकिन इसके लिए मजबूत प्रशासनिक इच्छाशक्ति की भी जरूरत होगी। इन स्थलों पर भी ध्यान देने की जरूरतः शिवपुरी में भदैयाकुंड, छत्री, बाणगंगा, भूरा खो, नरवर का किला, पोहरी किला, पवा, सुल्तानगढ़ जैसे कई पर्यटक स्थल हैं जहां पर्यटक आते हैं। पूर्व में यहां विदेशी सैलानी भी बड़ी संख्या में आते थे। टाइगर के आने के बाद इनका आना फिर से शुरू होगा और इन पर्यटक स्थलों की किस्मत भी चमकेगी। लेकिन इनकी वर्तमान स्थिति किसी से छिपी नहीं है। पर्यटन विभाग के पास यहां पर साफ सफाई कराने तक का समय नहीं है। वेटलैंड सांख्य सागर झील में कुछ दिनों पूर्व इतनी जलकुंभी जमा हो गई थी कि नौकायान तक बंद हो गया था।