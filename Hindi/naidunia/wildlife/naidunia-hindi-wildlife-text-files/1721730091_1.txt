प्रदेश में 15 दिसंबर-16 से लगातार एक महीने चले 'अनुभूति" कार्यक्रम के तहत सरकारी स्कूलों के विद्यार्थियों को वन विभाग ने अपने खर्च पर नेशनल पार्क, संरक्षित जंगलों की सैर कराई है। तब कान्हा में पहली बार जबलपुर के 24 दृष्टिबाधित विद्यार्थी सैर करने पहुंचे, जिन्हें सैर कराने पार्क स्टाफ को पहले से ट्रेंड किया गया था। इन विद्यार्थियों ने पहली बार हाथी को छूकर देखा। पार्क के फील्ड डायरेक्टर संजय शुक्ला बताते हैं कि इन विद्यार्थियों से आए फीडबैक से इस ट्रेक के निर्माण का आइडिया आया है। ट्रेक का निर्माण दो से तीन माह में शुरू कर देंगे। फील्ड डायरेक्टर शुक्ला बताते हैं कि ट्रेक के लिए जगह तय की जा रही है। ट्रेक के दोनों ओर मांसाहारी और शाकाहारी जानवरों की डमी रखी जाएंगी। यहां साउंड सिस्टम भी रहेगा, जिससे जानवर की आवाज की पहचान कराई जाएगी। व्यवस्था ऐसी बनाई जा रही है कि जानवर को छूने पर उसकी आवाज आए। ट्रेक पर बैटरी से ऑपरेट होने वाली व्हीलचेयर, बैटरी वाहन और ब्रेललिपी के बोर्ड की व्यवस्था रहेगी। जो दिव्यांग सुन नहीं सकते हैं, उन्हें उन्हीं की भाषा में समझाने की भी व्यवस्था रहेगी। वहीं इन पर्यटकों के लिए स्टाफ को प्रशिक्षित किया जा रहा है। औपचारिक ट्रेनिंग के बाद उनका काम बेहतर रहा है। शुक्ला का दावा है कि देश में पहली बार किसी पार्क में दिव्यांगों के लिए ये सुविधाएं जुटाई जा रही हैं। घूमने में दिक्कत के चलते नहीं जाते दिव्यांग प्रदेश के टाइगर रिजर्व, नेशनल पार्क और अभयारण्यों में दृष्टिबाधित पर्यटक नहीं आते हैं। जबकि मानसिक, शरीरिक रूप से दिव्यांग पर्यटकों की संख्या एक फीसदी से भी कम है। इस संख्या को बढ़ाया जाएगा। इनका कहना है स्पेशल ट्रेक का डिजाइन तैयार करवा रहे हैं। इसे जल्द ही अस्तित्व में ले आएंगे। इससे दिव्यांगों को जानवरों के बारे में शिक्षित करना आसान हो जाएगा। - डॉ. अनिमेष शुक्ला, प्रधान मुख्य वन संरक्षक