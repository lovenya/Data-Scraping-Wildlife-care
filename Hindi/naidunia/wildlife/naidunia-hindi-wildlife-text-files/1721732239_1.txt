धमतरी जिले के जंगलों में हाथी, वनभैंसा, गौर, हिरण और अन्य शाकाहारी वन्य प्राणियों के अनुकूल वातावरण है। पयाप्त हरा चारा के साथ पानी के भी कई स्रोत है। 10 साल पहले धमतरी के जंगलों में गौर विचरण करते थे। लेकिन गौर का झुंड गरियाबंद की तरफ से धमतरी के जंगल से चला गया। अब फिर से 10 सदस्यीय गौर का झुंड लौट आया है। वन विभाग से प्राप्त जानकारी के अनुसार 23 दिसंबर की शाम जिले के दक्षिण सिंगपुर फारेस्ट रेंज के कक्ष क्रमांक 72 के जंगल में गौर विचरण करते हुए देखे गए। गौरों के जिले के जंगल में लौट आने से वन विभाग उत्साहित है और इनके रहने, खाने के लिए पयाप्त इंतजाम करने की बात कह रहा है, ताकि ये जिले में ही रहे। गौरों के झुंड की सुरक्षा पर वन विभाग खास ध्यान दे रहा है। धमतरी की डीएफओ सतोविशा समाजदार का कहना है लंबे समय के बाद जिले के जंगल में गौरों का झुंड लौटा है। गौर हमेशा जिले के जंगल में रहे। कहीं न जाएं, इसके लिए पूरी कोशिश की जाएगी। गौरों को कोई नुकसान न पहुंचा दे, इस बात का विशेष ध्यान रखा जा रहा हैं। ये वन्यप्राणी सुरक्षित ढंग से जंगल में विचरण कर सके, इसके लिए वन विभाग का अमला तैयारी कर रहा है। आधे काले और आधे सफेद पैर डीएफओ सतोविशा समाजदार ने बताया कि गौर वास्तव में वनभैंसे ही हैं। लेकिन ये वनभैंसों से अधिक सुंदर और आकर्षक दिखते है। गौर के पैर आधे काले और आधे सफेद रंग के होते हैं। कई बार ऐसा लगता है कि इन वन्य प्राणियों ने मोजा पहन रखा हैं। गौर जितने सुंदर दिखते हैं, उतने ही खतरनाक भी होते हैं। किसी व्यक्ति के सामने आने पर खतरनाक भी हो सकते हैं। डीएफओ बताया कि 10 साल पहले ये गौर जिले के जंगल में रहते थे, जो किसी कारण से दूसरे जिले से चले गए थे। --