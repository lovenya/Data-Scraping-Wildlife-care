बहरहाल नागपंचमी के दिन के दिन सपेरों और वन विभाग की टीम के बीच लुकाछिपी का खेल चलता रहा। सपेरे चोरी -छिपे सांपों का प्रदर्शन करते रही वहीं वन विभाग की टीमें भी अलग-अलग क्षेत्रों में सपेरों को तलाश करती रही। वनपाल गुलाब सिंह परिहार ने बताया कि नागपंचमी के मद्देनजर वन विभाग द्वारा सपेरों को पकड़ने और सांपों को मुक्त कराने के लिए तीन टीमें गठित गई थी। टीम ने अधारताल, गंगानगर, गढ़ा, मदनमहल, बिलहरी सहित शहर के अलग-अलग क्षेत्रों में दबिश दी इस दौरान 82 सांप सपेरों से जब्त किए गए। इसमें 53 कोबरा 26 धामन और दो वनसुंदरी मिले। जिन्हें स्वास्थ्य परीक्षण के लिए वैटरनरी अस्पताल ले जाया गया। यहां उन्हें कुछ दिन रखकर बाद में जंगल में छोड़ दिया जाएगा। सपेरों से जब्त किए किए गए कोबरा सांपों में कुछ दुर्लभ प्रजाति के व पांच से सात फीट तक लंबे रहे। सांपों को बांस की पिटारी पर क्रूरता पूर्वक बंद कर रखा गया था। वनपाल गुलाब सिंह परिहार ने बताया कि हिंदू धर्म में मान्यता है कि नागपंचमी पर्व पर नाग के दर्शन करने एवं पूजा करने से पुण्य प्राप्त होता है इसी मान्यता के चलते सपेरों द्वारा नागपंचमी पर्व के एक-दो माह पूर्व जंगलों से सांपों को पकड़ कर बांस की बनी पिटारी में कैद कर रख लिया जाता है और उन्हें भूखा रखा जाता है। पकड़े गए ज्यादातर कोबरा के मुंह चिपके हुए हुए थे। बताया जाता है कि सपेरे सांपों को पकड़कर उनके दांत तोड़ देते हैं। ज़हर की थैली को अलग कर दिया जाता है, मुंह तांत के धागे से सिल दिया जाता है या फेबीकिक से चिपका दिया जाता है। सांस लेने और जीभ निकाल के लिए थोड़ी जगह छोड़ दी जाती है।