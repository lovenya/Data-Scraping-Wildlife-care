कांकेर। नईदुनिया प्रतिनिधि अप्रैल माह में सूरज आग उगल रहा है। तापमान बढ़ने के कारण वन क्षेत्र में वन्य प्राणियों को प्यास बुझाने के लिए पानी की आवश्यकता भी बढ़ गई है। वहीं गर्मी के चलते वन क्षेत्र के जल स्त्रोत सूख गए है। पानी के अभाव में वन्य प्राणी भी पानी के लिए इधर उधर भटक रहे हैं। जंगल में पानी नहीं मिलने के कारण वन्य जीव आबादी क्षेत्र में जाते हैं। इसके चलते कई हादसे भी हो रहे हैं। पानी के लिए वन्य जीवों का पलायन रोकने व प्यास बुझाने के लिए वन विभाग वन क्षेत्र में कुछ तालाब ओर प्राकृतिक गड्ढे बनाकर उनमें पानी संग्रहण का प्रयास किया गया था, जो नाकाफी नजर आ रहा है। भीषण गर्मी में वन विभाग द्वारा बनाए गए तालाब भी सूखने की कगार पर हैं। भीषण गर्मी के कारण कई जल स्त्रोत तेजी से सूख रहे हैं। खासकर पहाड़ी क्षेत्रों में तो जल स्रोत और भी तेजी से सूख रहे है या फिर उनमें नाममात्र का पानी ही शेष रह गया है। ऐसे में वन्य प्राणियों के संरक्षण और उन्हें पानी उपलब्ध कराने की लिए बनाए गए तालाबों की भी यही स्थिति है। क्षेत्र में वन विभाग द्वारा सिंगारभाट, आतुरगांव व गोवर्धन में वन्य जीवों को पानी उपलब्ध कराने के लिए इसी प्रकार के तालाब का निर्माण किया गया है। लेकिन गर्मी के चलते इन तालाबों की स्थिति भी बेहतर नजर नहीं आ रही है। सिगांरभाट स्थित तालाब में नाममात्र का पानी ही शेष रह गया है। इसे देखते हुए कहा जा सकता है कि आने वाले एक सप्ताह में तालाब पूरी तरह से सूख जाएगा। इस तालाबों में पानी भरने और जल स्तर को बनाए रखने के लिए वन विभाग की ओर से कोई प्रबंध नहीं किये गए हैं। इसे देखते हुए कहा जा सकता है कि गर्मी के दौरान वन्य प्राणियों को पानी की समस्या का सामना करना पड़ सकता है। इसके चलते वन्य प्राणी जंगलों से बाहर आ रहे है और गाय, बकरी व अन्य पशुओं को अपना शिकार बना रहे हैं या फिर हादसे का शिकार हो रहे हैं। जंगली कोटरी, भालू, तेंदुआ जैसे जानवरों को भी जंगल से दूर पानी की तलाश में आना पड़ रहा है। जंगली जानवरों पर अभी से संकट मंडराने लगा है। कुछ दिनों पहले ही तेंदुए ने शहर राजापारा में एक गाय को अपना शिकार बनाया था। वहीं इससे पहले कोरर क्षेत्र में पानी की तलाश में भटकता हुआ कोटरी बस्ती में जा पहुंचा था। भालूओं को बस्ती में आना तो अब आम बात हो गया है। गर्मी बढ़ने से ग्रामीण क्षेत्रों में शिकारी प्रवृत्ति के लोग सक्रिय हो जाते हैं। वन्य प्राणियों के आने-जाने के स्थानों पर करंट भी लगा देते है। जिससे करंट की चपेट में आकर वन्य जीवों की मौत हो जाती है। नदी नाले भी सूखे पहाड़ी क्षेत्र मे प्रवाहित होने वाली नदियां व छोटे नाले भी गर्मी का मौसम शुरू होते ही सूख गए थे। अन्य दिनों में इन नदी नालों से भी वन्य प्राणियों को पानी उपलब्ध हो जाया करता था। लेकिन अब इनके सूख जाने से जल संकट और भी अधिक गहरा गया है।