रातापानी वन्यजीव अभयारण्य की बिनेका रेंज में बाघ का चारों पंजे कटा शव मिला था। मंगलवार को उसका पोस्टमार्टम कराया गया। डॉक्टरों के मुताबिक प्राथमिक रिपोर्ट में बाघ के शरीर पर किसी तरह का घाव नहीं मिला है। शव का अंतिम संस्कार करने से पहले मेटल डिटेक्टर से जांच की गई, लेकिन किसी तरह की कोई धातु या गोली होने के साक्ष्य भी नहीं मिले। इसके आधार पर भोपाल वन वृत्त के सीसीएफ डॉ. एसपी तिवारी का कहना है कि किसी तरह घाव के न होने की पुष्टि होने तक शिकार होने की बात नहीं कह सकते। फिर भी सभी बिंदुओं के आधार पर जांच कर रहे हैं। डॉग पहुंचा फंदा वाले मकान में, मालिक फरार इधर, मंगलवार को वन विभाग ने दोबारा डॉग स्क्वॉड टीम से जांच-पड़ताल कराई। इसमें एक डॉग बाघ का शव वाले स्थल से खोजबीन करते हुए चार किमी दूर नगासपुर गांव के लालाराम सिंधी के मकान में पहुंच गया। इसके आधार पर टीम ने जांच पड़ताल की तो मकान से एक फंदा मिला है। लेकिन कार्रवाई की भनक लगते ही लालाराम फरार हो गया। वन विभाग ने उनकी पत्नी व एक अन्य को पूछताछ के लिए हिरासत में लिया था। सफाई से कर रहे बाघ का शिकार, अफसरों को भनक नहीं बिनेका रेंज में चार महीने के भीतर दो बाघों के शव मिलने की घटना से यह बात साफ हो गई है कि रातापानी वन्यजीव अभयारण्य में गिरोह सक्रिय है, जो बड़ी सफाई से बाघों का शिकार करने के बाद उनके अंग काटकर ले जा रहे हैं। इसके बाद भी वन विभाग के अफसर शिकार होने की बात नहीं मान रहे। इस बात को दिसंबर 2018 में मृत मिले बाघ की पीएम रिपोर्ट आने और उसमें जहर से मौत नहीं होने की बात से और बल मिल गया है। यह रिपोर्ट वन विभाग के अफसरों के लिए भले ही राहत भरी हो, लेकिन बाघ जैसे वन्यप्राणी का शव मिलना और उनके अंग काटकर ले जाना, गंभीर मामला है। सूत्रों की माने तो औबेदुल्लागंज, सीहोर और भोपाल के जंगल में वन्यप्राणियों का शिकार करने वाला गिरोह सक्रिय है, जो शिकार की घटनाओं को अंजाम दे रहे हैं। यह सबकुछ तांत्रिक गतिविधियों के भ्रम में हो रहा है। खराब होकर बदबू आने लगी तब पता चला बाघ का शव छह दिन तक जंगल में पड़ा रहा। तब भी मैदानी अमले और जिम्मेदार अफसरों को भनक नहीं लगी। इससे अंदाजा लगाया जा सकता हैं कि रातापानी वन्यजीव अभयारण्य जैसे जंगल में वन्यप्राणियों की सुरक्षा पर कितना ध्यान दिया जा रहा है। बताया जा रहा है कि अभी भी बाघ के शव की जानकारी नहीं मिलती, लेकिन उसका शव खराब हो गया था। इसके कारण आसपास के क्षेत्रों में बदबू आने लगी थी। तब जाकर अमले ने खोजबीन की। पीएम करने वाले डॉक्टरों के दल ने अफसरों को शव के छह दिन पुराने होने की बात बताई है। यह भी कहा है कि शव खराब होने के कारण सटीक रिपोर्ट तैयार करने में दिक्कत आ रही है। ये अंग भी गायब मिले बाघ के पंजे ही कटे हुए नहीं थे, बल्कि मूंछों के बाल, जबड़े के चारों बड़े दांत, खाल के ऊपरी हिस्से में पाए जाने वाले बाल, पूंछ का आखिरी हिस्सा भी गायब मिला है। कुल्हाड़ी से काटे पंजे डॉक्टरों की माने तो बाघ के पंजे कुल्हाड़ी से काटे गए हैं। वहीं, जबड़े से दांत तोड़ने के लिए मुंह में ठोस लकड़ी डाली गई होंगी। इसके बाद दांत तोड़े गए। बता दें कि शव से जो अवशेष गायब मिले हैं उनको लेकर भ्रांतियां रही है कि वे कई तरह के तांत्रिक गतिविधियों में काम आते हैं। साक्ष्य नहीं मिले बाघ का शिकार हुआ है, इस बिंदू को भी आधार मानकर जांच कर रहे हैं। लेकिन, शिकार साबित करने जैसे साक्ष्य अभी तक नहीं मिले हैं, इसलिए यह नहीं कह सकते कि मृत मिले बाघ का शिकार ही हुआ है। गिरोह के सक्रिय होने की आशंकाओं की भी पड़ताल कर रहे हैं। - डॉ. एसपी तिवारी, सीसीएफ भोपाल वन वृत्त