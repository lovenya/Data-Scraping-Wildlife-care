कोरबा(नईदुनिया प्रतिनिधि)। कोरबा वनमंडल में शनिवार को कुदमुरा मार्ग के घोटमार के निकट लोनर हाथी के विचरण से मार्ग आधा घंटा के लिए आवागमन बाधित रहा। उधर पसरखेत रेंज के ग्राम बासिन में 31 हाथियों के दल ने 28 किसानों के 13 एकड़ फसल को नुकसान पहुंचाया है। खेतों में धान की फसल तैयार होने से इन दिनों हाथियों का दल जंगल छोड़ गांव के आसपास विचरण कर रहे हैं। हाथियाें के दल को आए दिन मुख्य मार्ग पार करते देखा जा सकता है। पसरखेत रेंज में 31 हाथियों के दल के अलावा एक लोनर हाथी ग्रामीणों भय का सबब बना हुआ हुआ। वनमंडल के निगरानी दल की ओर से लगातार मुनादी की जा रही है। ग्रामीणों को सतर्क किया जा रहा है कि वे जंगल की ओर ना जाएं। लगातार हो रही फसल हानि को लेकर किसान हलकान हैं। बताना होगा कि वर्षा थमने के बाद हाथी धरमजयगढ़ की ओर चले गए थे। चार से वापस लौटे दल ने फिर क्षेत्र में उत्पात मचाना शुरू कर दिया हैं। फसल नुकसान को रोकने के लिए किसानों को मचान में रतजगा करना पड़ रहा है। दल में हाथियों की संख्या अधिक यही वजह है कि चट करने से अधिक फसल को रौंदने से नुकसान हो रहा है। उधर कटघोरा वन मंडल पसान क्षेत्र में विचरण कर रहे हाथियों के दो दल ने सप्ताह भर 28 एकड़ फसल को नुकसान पहुंचाया है। क्षेत्र में तीन लोनर हाथी अलग-अलग वनक्षेत्रों में विचरण कर रहे हैं। वन विभाग की ओर से हाथियों पर लगातार निगरानी की जा रही है।