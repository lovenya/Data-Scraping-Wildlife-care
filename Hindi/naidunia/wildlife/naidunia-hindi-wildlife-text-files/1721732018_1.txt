सुबह 6.30 से 9 बजे तक हुई इस नेचर वाक में लोगों ने न केवल पिंजरे में रहने वाले वन्य प्राणियों को देखा बल्कि उनके जुड़ी दिलचस्प बातें भी जानीं। उन्हें बताया गया कि यहां का लकी नाम का बाघ भारत का एकमात्र ऐसा बाघ है, जिसके जन्म के बाद जब उसकी मां ने उसे त्याग दिया तो मादा लेब्राडार (श्वान) का दूध पिलाकर उसे बचाया गया। इसी तरह अन्य पशुओं से जुड़ी जानकारियां भी लोगों को दी गईं। इसके अलावा सुबह के वक्त यहां नजर आने वाले परिंदों को भी लोगों ने देखा और उनके बारे में जानकारियां प्राप्त कीं। दिन में यहां वेस्ट से बेस्ट सामग्री बनाने की स्पर्धा हुई। इसमें भी करीब 100 प्रतिभागियों ने भाग लिया। ये प्रतिभागी 10 साल के बच्चे से लेकर 30 साल तक के युवा थे। इसमें किसी ने पत्थरों पर रंग कर प्राणी संग्रहालय का अंकन किया तो किसी ने प्लास्टिक की बेकार बोतलों से पेंगुइन की आकृति वाला पेन स्टैंड बनाया। किसी ने ऊन के टुकड़ों से घोसले बनाए तो किसी ने नारियल के रेशों से कलाकृतियां बनाई। एपीआरएफ भात की उपाध्यक्ष ऐशानी जैन ने बताया कि शाम को चिड़ियाघर प्रबंधन पर निहार पारुलकर ने चर्चा की। दर्शकों के लिए यहां केज टाक भी आयोजित की गई। इसमें एपीआरएफ के कार्यकर्ताओं ने पिंजरों के पास जाकर दर्शकों को संबंधित जानवर के बारे में रोचक जानकारियां दीं।