एआरपीएफ की उपाध्यक्ष ऐशानी जैन ने बताया कि वन्य जनजीवन सप्ताह का आयोजन अक्टूबर के प्रथम सप्ताह में किया जाता है। इसमें दो अक्टूबर को सायोक्लोथान सुबह सात बजे, फोटोग्राफी, क्ले माडलिंग प्रतियोगिता सुबह 11 बजे से होगी। तीन अक्टूबर को चित्रकला स्पर्धा, ट्रेजर हंट और पांच अक्टूबर को प्रकृति की सैर, बर्ड वाचिंग आदि कार्यक्रम होंगे। इसके साथ ही शाम पांच से शाम 6.30 बजे विशेषज्ञ विभिन्न विषय पर संबोधित करेंगे। इसमें मकड़ी की विभिन्न प्रजातियों के साथ सांप और दुर्लभ पौधों की जानकारी दी जाएगी। प्रतियोगिताओं के लिए पंजीयन प्रतियोगिता स्थल के साथ आनलाइन भी किया जा सकता है। विजेताओं की घोषणा सात अक्टूबर को होगी। चिड़ियाघर प्रभारी उत्तम यादव ने बताया कि 53 एकड़ में फैले चिड़ियाघर में 650 प्रजाति वन्य प्राणी रहते हैं। इसमें काले, सफेद और पीले रंग के बाघ भी शामिल है। तीन रंगों के बाघ नंदन कानन जूलाजिकल पार्क के बाद सिर्फ इंदौर के चिड़ियाघर में है। वन्यजीव सप्ताह कार्यक्रम में वन्य जनजीवन की जानकारी लोगों के साथ सांझा की जाएगी। इससे जू में आने वाले दर्शक वन्य जनजीवन को ओर बेहतर तरीके से समझ सकेंगे। आयोजन के लिए विशेष तैयारियां की जा रही है। कोरोनाकाल में अधिकांश आयोजन आनलाइन हुए लेकिन अब कोरोना प्रोटोकाल के पालन के साथ कार्यक्रम आयोजित किए जा रहे हैं। प्रतियोगिता में भाग लेने वालों के लिए कोरोना प्रोटोकाल का पालन करना आवश्यक है। इस दौरान मास्क लगाना अनिवार्य किया गया है।