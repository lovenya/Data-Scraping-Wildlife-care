राष्ट्रीय पशु बाघ पर यह साल बेहद भारी गुजर रहा है। आंकड़े तो यही इशारा कर रहे हैं। देश में जनवरी से अब तक 101 बाघों की मौत हो चुकी है, जिसमें से 43 की जान शिकारियों ने ली। इनमें 14 बाघ उत्तराखंड के भी हैं। आठ की प्राकृतिक मौत हुई, जबकि छह का शिकार हुआ। साफ है कि बाघों को शिकारियों के चंगुल से बचाने की बड़ी चुनौती सामने है। बात बीते साल 2015 की करें तो 91 बाघों की मौत हुई। जिनमें से 28 का शिकार किया गया था। एक बात तो तय है कि बाघों की मौत में सबसे बड़ा हाथ शिकारियों का है। वर्ष 2008 से अब तक के सफर पर नजर दौड़ाएं तो देशभर में बाघों की संख्या में बढ़ोतरी अवश्य हुई है, लेकिन मौत का आंकड़ा भी चिंता का विषय है। इस साल जनवरी से अब तक हर महीने औसतन नौ बाघों की मौत हुई। समझा जा सकता है कि शिकारी किस प्रकार बाघों पर गिद्धदृष्टि गड़ाए हुए हैं। इस मोर्चे पर तंत्र की विफलता ने वन्यजीव प्रेमियों को चिता में डाला हुआ है। उत्तराखंड के लिहाज से देखें तो खतरा यहां भी कम नहीं है। इसी वर्ष अब तक बाघ की छह खाल और 150 किलोग्राम हड्डियों की बरामदगी इसकी पुष्टि करती हैं कि तमाम कोशिश के बावजूद बाघों का शिकार हो रहा है। वन्यजीव विशेषज्ञों का कहना है कि बाघों को सबसे अधिक खतरा शिकारियों से है। इनके नेटवर्क को ध्वस्त करने के लिए प्रभावी कदम उठाने की जरूरत है। "देशभर में बाघों की मौत और खासकर शिकार होना बेहद चिता का विषय है। शिकारियों पर नकेल कसने के लिए केंद्र और राज्यों को बेहतर तालमेल के साथ प्रभावी कदम उठाने होंगे।" -टीटू जोसफ, प्रोजेक्ट मैनेजर, भारत, वाइल्डलाइफ प्रोटेक्शन सोसायटी आफ इंडिया (डब्ल्यूपीएसआई) "शिकारियों के तंत्र को ध्वस्त करने के लिए ठोस रणनीति अपनाई जा रही है। इस कड़ी में देशभर से शिकारियों का डाटाबेस तैयार किया जा रहा है। उत्तराखंड में भी यह प्रक्रिया शुरू कर दी गई है। साथ ही पुलिस, खुफिया तंत्र समेत अन्य एजेंसियों से भी तालमेल कर कदम उठाए जा रहे हैं।" - निशांत वर्मा, उप निदेशक (उत्तर क्षेत्र), वाइल्डलाइफ क्राइम कंट्रोल ब्यूरो देश में बाघों की संख्या वर्ष संख्या 2008, 1411 2010, 1706 2014, 2226 मारे गए बाघ वर्ष, मौत, शिकार, 2016, 101, 43 2015, 91, 28 (स्त्रोतः डब्ल्यूपीएसआई) कार्बेट टाइगर रिजर्व में बाघिन का शव मिला कोटद्वार (पौड़ी गढ़वाल)। कार्बेट टाइगर रिजर्व के अंतर्गत सोनानदी अभयारण्य में शुक्रवार को एक बाघिन का शव बरामद हुआ है। पोस्टमार्टम रिपोर्ट में बाघिन की आंतें सड़ने की बात सामने आई है। ऐसे में माना जा रहा कि बाघिन लंबे समय से बीमार थी और यही उसकी मौत का कारण माना जा रहा है।