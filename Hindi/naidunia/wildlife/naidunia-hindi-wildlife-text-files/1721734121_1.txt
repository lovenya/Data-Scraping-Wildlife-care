नईदुनिया प्रतिनिधि, कोरबा: वन मंडल कोरबा के कुदमुरा रेंज के ग्राम कुदमुरा में विचरण कर रहे 33 हाथियों ने उत्पात मचाना शुरू कर दिया है। गांव के निकट जंगल में हाथियों के डेरा डालने से ग्रामीणाें में भय का वातावरण देखा जा रहा है। बीती रात झ़ुंड में शामिल एक हाथी कुदमुरा बस्ती में आ पहुंचा। उसने माखन रठिया के बाड़ी का बाउंड्रीवाल को तोडऩे के साथ ही वहां लगे गन्ने की फसल को तहस नहस कर दिया। पीडित ग्रामीण ने मंगलवार सुबह इसकी सूचना वन अमले को दी। मौके पर पहुंचकर वन कर्मी नुकसानी आंकलन कर रहे हैं । जहां दंतैल ने कुदमुरा में ग्रामीण के बाउंड्रीवाल को ढहा दिया, वहीं गीतकुंवारी में मौजूद एक अन्य हाथी ने दो ग्रामीणों के खेल में लगे खरी फसल को रौंद डाला है। उधर गुरमा क्षेत्र मेें घूम रहे लोनर हाथी ने धान खाने के चक्कर में एक ग्रामीण के आंगन में बंधे बैल को सूड़ से उठाकर पटक दिया जिससे वह घायल हो गया। ग्रामीण द्वारा सूचना दिए जाने पर वन विभाग के अधिकारी व कर्मचारी तत्काल रात में मौके पर पहुंचे और उत्पात मचा रहे लोनर को खदेड़ा। खदेड़े जाने पर लोनर ने जंगल का रूख किया। ज्ञात रहे कुदमुरा वन परिक्षेत्र में इन दिनों 33 हाथी घूम रहे है। इनमें से 31 हाथी कुदमुरा परिसर के कक्ष क्रमांक 1140 में जमे हुए है। जबकि एक दंतैल हाथी गीतकुंवारी व एक लोनर गुरमा में सक्रिय है। हाथियो द्वारा उत्पात मचाए जाने से ग्रामीण भयभीत है। वहीं वन विभाग की चिंता भी बढ़ गयी है।