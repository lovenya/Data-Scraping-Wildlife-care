वर्ष 1966 में मध्य प्रदेश वन विभाग ने बाकायदा वाइल्ड लाइफ डायरी जारी कर बस्तर के 14 हजार 24 वर्ग किलोमीटर जंगल में वन्यजीवों के शूट के लिए आरक्षित कर दिया था। यह एक विडंबना ही है कि बस्तर में दो राष्ट्रीय उद्यान और तीन अभयारण्य होने के बावजूद वन्यजीव कहीं भी नजर नहीं आते और अगर दिखते भी हैं तो मात्र खाल की शक्ल में। सूत्र बताते हैं कि बड़ी चतुराई के साथ मध्यप्रदेश के कान्हा- पन्नाा सहित अन्य जंगलों के वन्यजीवों को बचाने के उद्देश्य से बस्तर के जंगलों को चिह्नित कर लायसेंसी शिकारियों को यहां भेजा गया। 1972 में वन्य जीव संरक्षण अधिनियम लागू होने से पहले चिन्हित 52 फारेस्ट ब्लाकों में विभाग की अनुमति से जमकर शिकार हुए। इधर पारद यानी शिकार की आदिवासी परंपरा ने भी वन्य जीवों का सफाया किया। मध्यप्रदेश वन विभाग द्वारा बस्तर संभाग को पांच हिस्सों में विभक्त कर वन्यजीवों के शिकार हेतु 52 शूटिंग ब्लॉक निर्धारित किए गए थे जहां कोई भी लाइसेंसी शिकार कर सकता था। इन फारेस्ट ब्लाकों में बीते 55 वर्षों में वैध और अवैध तरीके से इतने शिकार हुए कि सभी ब्लॉक लगभग वन्यजीव विहीन हो गए हैं। यह हैं शिकार के लिए आरक्षित रहे शूटिंग ब्लॉक उत्तर बस्तर नारायणपुर में सोनपुर - कोलार 188.21, परलकोट 134.38, फरसगांव में आलोर 59.13, माकड़ी 88.22, सिलाटी 38.41, ओरछा 63.78 और धौड़ाई 71.29 वर्ग मील। पूर्व बस्तर कांगेर में कोटमसर 47.00, कोलेंग 81.41, दरभा में चंद्रगिरी 118.25, माचकोट 89.02, कावापुलचा 52.79, माटवाड़ा 153.04, आमादुला 15.20, कोंडागांव में गोलावानी 334.07, बनियागांव 41.24, अमरावती में मालेगांव 99.64, बीरगोली 103.81 तथा गीदम में बारसूर 384.62 वर्ग मील। दक्षिण बस्तर गोल्लापल्ली में 99.28, कोंटा में सावारी 151.99, भेजी 338.39, गोगवाड़ा 160.10, सुकमा में चिंतलनार 67.38, सुकमा 78.07, दंतेवाड़ा में चंदेनार 122.38, बैलाडीला 202.30 और किस्टारम 224.10 वर्ग मील। पश्चिम बस्तर भैरमगढ़ में कोण्डापाल 4.40, बेचापाल 22.40, तोयनार 105.40, काकलूर 27.20, बीजापुर 99.04, गंगालूर 133.76, पाल- जैतालूर 6.00, आवापल्ली में उसूर 111.34, पामेड़ 13.46, टांकीगुट्टा 20.00, कुरागुट्टा 122.00, भोपालपटनम में अन्नााराम 67.50, बोंडापारा 91.44, इंद्रावती 60.00, जमसेरगुट्टा 31.48 और बंगारानी कुंटा 22.16 वर्ग मील। कांकेर डिवीजन कांकेर में साईंमुंडा 56.59, कुरुस्टीपुर 18.10, कोरर में कानागांव 17.64, जालपुर 11.34, भानुप्रतापपुर 28.12, केशकाल में कोसमी 89.44, अंतागढ़ में मातला 118.04 तथा प्रतापपुर 106.04 वर्ग मील जंगल शूटिंग हेतु आरक्षित किया गया था। 10 रूपये जमा कर मारो बाघ वयोवृध्द सेवानिवृत्त वन अधिकारी बंशीलाल विश्वकर्मा बताते हैं कि शूटिंग एरिया में शिकार करने हेतु शुल्क निर्धारित किया गया था। हिंसक पशु जैसे बाघ, तेंदुआ या वनभैंसा को मारने दस रुपये तथा हिरण, सांभर, चीतल जैसे वन्यजीवों का शिकार करने का शुल्क प्रति जानवर पांच रूपये निर्धारित था। कोई भी शिकारी 10 रुपए अदाकर एक तथा 20 रूपये में दो बाघ का शिकार कर सकता था। इसी तरह कोई भी व्यक्ति वन विभाग में एक आना (छह पैसे) जमा कर एक करनसुआ (तोता) या पहाड़ी मैना ले जा सकता था। इस छूट का इस कदर दुरुपयोग हुआ कि कई वन कर्मचारी भी अपनी ड्यूटी के बाद शाम को वन्यप्राणियों का शिकार करने आसपास के जंगलों में चले जाते थे। शूटिंग एरिया निर्धारित करने का परिणाम यह हुआ कि बस्तर में तेजी से वन्यजीवों का सफाया हुआ। जो बच गए हैं, उन्हें ग्रामीणों की पारद प्रथा समाप्त कर रही है। वर्जन वर्ष 1972 में वन्य जीव संरक्षण कानून लाकर जंगली जानवरों को बचाने का प्रयास निरंतर किया जा रहा है। इस क्रम में सख्ती बरतते हुए ही बाघ की खाल बेचने का प्रयास करने वाले पुलिस और स्वास्थ्य विभाग के लगभग 12 लोगों को पकड़ सलाखों के पीछे पहुंचाया गया है। जन भागीदारी से ही वन और वन्यजीवों को बचाया जा सकता है। इस विभाग इस दिशा में विभाग गंभीर है। -अभय श्रीवास्तव, मुख्य वन संरक्षक (वन्यप्राणी) बस्तर।