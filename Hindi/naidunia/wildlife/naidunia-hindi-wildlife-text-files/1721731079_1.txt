इसी डिवीजन में रातापानी अभयारण्य रहेगा। डेढ़ माह पहले 'टाइगर-डे" पर वनमंत्री उमंग सिंघार ने अभयारण्य को टाइगर रिजर्व बनाने की घोषणा की थी। इसके बाद वाइल्ड लाइफ डिवीजन का प्रस्ताव पहुंचने पर अफसरों को फटकार भी लगी थी, लेकिन इस डेढ़ महीने में समीकरण फिर बदल गए। राजधानी से सटे रातापानी अभयारण्य को टाइगर रिजर्व बनाने का प्रस्ताव दस साल से चल रहा है, लेकिन प्रदेश की भाजपा और अब कांग्रेस सरकार इस पर फैसला नहीं ले पा रही है। टाइगर डे पर प्रदेश को फिर से टाइगर स्टेट का तमगा मिलने की खबर से उत्साहित वनमंत्री सिंघार ने अभयारण्य को टाइगर रिजर्व बनाने की घोषणा की थी। इसके बाद भी विभाग की ओर से वनमंडल को प्रस्ताव भेजे जाने पर मंत्री अफसरों पर नाराज हो गए थे। साथ ही अफसरों को फिर से प्रस्ताव बनाकर लाने को कहा था। सूत्र बताते हैं कि छह दिन पहले विभाग ने फिर से प्रस्ताव भेजा है, जो औबेदुल्लागंज को वाइल्ड लाइफ डिवीजन बनाने का ही है। उल्लेखनीय है कि वन विभाग ने वर्ष 2014 में पहली बार रातापानी को वाइल्ड लाइफ डिवीजन बनाने का प्रस्ताव तैयार किया था। इसे श्योपुर के कुनो पालपुर और सागर के नौरादेही अभयारण्य की तर्ज पर गठित करने की योजना है। 823 वर्ग किमी का क्षेत्र नए प्रस्ताव में वैसे तो कोई बदलाव नहीं किया गया है, लेकिन विभाग ने वनमंडल का क्षेत्र बढ़ा दिया है। हाल ही में भेजे गए प्रस्ताव में औबेदुल्लागंज, रायसेन और सीहोर के 823 वर्ग किमी क्षेत्र को शामिल किया है। इस क्षेत्र में 29 गांव है। जिनमें वर्तमान में 10 हजार परिवार निवास कर रहे हैं। ऐसे में वन अफसरों ने सरकार को टाइगर रिजर्व के फेर में नहीं पड़ने की सलाह दी है। क्योंकि ऐसा करने से सरकार को संबंधित गांवों को पार्क से बाहर करना पड़ेगा। जिस पर भारी राशि खर्च होगी। आर्थिक और राजनीतिक आधार सामने आने के बाद सरकार के पुराने प्रस्ताव से सहमत होने की बात सामने आ रही है। ये है असल वजह रातापानी को टाइगर रिजर्व नहीं बनाने के पीछे असल वजह क्षेत्र में संचालित स्टोन क्रेशर, मुरम की खदानें और ईंट भट्टे हैं। जानकार बताते हैं कि क्षेत्र में भाजपा और कांग्रेस के नेताओं और उनके रिश्तेदारों के एक सैकड़ा से ज्यादा स्टोन क्रेशर, ईंटभट्टे और खदानें संचालित हैं। इसी कारण भाजपा करीब 10 साल में इस मुद्दे पर निर्णय नहीं ले पाई और यही कारण कांग्रेस सरकार की कमजोरी बन रहा है। बाघों के लिए मुफीद स्थान वन्यप्राणी विशेषज्ञ और रातापानी के पूर्व डायरेक्टर आरके दीक्षित बताते हैं कि रातापानी बाघों की वंशवृद्धि के लिए मुफीद स्थान है। यहां का जंगल प्रदेश के दूसरे अभयारण्यों और नेशनल पार्कों से बेहतर है। यही कारण है कि वर्ष 2008 में तत्कालीन चीफ वाइल्ड लाइफ वॉर्डन डॉ. पीबी गंगोपाध्याय ने वैज्ञानिक अध्ययन के साथ रातापानी को टाइगर रिजर्व बनाने का प्रस्ताव राज्य शासन को भेजा था। शासन की सहमति के बाद वे नेशनल टाइगर कंजर्वेशन अथॉरिटी (एनटीसीए) को प्रस्ताव देकर आए थे। एनटीसीए ने इस प्रस्ताव को न सिर्फ मंजूरी दी, बल्कि रातापानी को टाइगर रिजर्व की सूची में शामिल भी कर लिया था, लेकिन जब राजनीतिक लोगों को पार्क बनने के दुष्प्रभाव दिखाई दिए, तो सरकार ने प्रस्ताव से ही अनभिज्ञता जता दी। ज्ञात हो कि अभयारण्य में 40 से ज्यादा बाघ बताए जा रहे हैं।