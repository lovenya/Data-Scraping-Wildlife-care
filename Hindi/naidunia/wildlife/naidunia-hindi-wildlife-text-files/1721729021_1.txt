बाघ व अन्य वन्यप्राणियों की सुरक्षा व संरक्षा के मद्देनजर राष्ट्रीय बाघ संरक्षण प्राधिकरण ने देश के सभी टाइगर रिजर्व के लिए नियम - कायदे बनाया है। इसका पालन भी अनिवार्य है। प्राधिकरण के इन्हीं पाबंदियों में एक डीजल गाड़ियों के प्रवेश पर है। दरअसल डीजल गाड़ियों के धुएं से सल्फर निकलता है, जिसका सीधा असर वन्यप्राणियों की सेहत पर पड़ता है। हरियाली को भी इससे नुकसान है। टाइगर रिजर्व में इस पर पाबंदी है। इसकी सूचना प्रबंधन ने टाइगर रिजर्व के चप्पे -चप्पे पर बोर्ड के माध्यम लगा रखा है, लेकिन प्रबंधन खुद इसे पालन करने में रुचि नहीं ले रहा है। इसका प्रत्यक्ष प्रमाण शनिवार को देखने को मिला। चार महीने बंद रहने के बाद शनिवार को टाइगर रिजर्व पर्यटकों के लिए खुला। पहले दिन यहां 36 पर्यटक पहुंचे। प्रवेश टिकट व जिप्सी बुकिंग की व्यवस्था पहले की तरह अचानकमार बेरियर के पास से ही की गई है। जब बुकिंग की बारी आई, तो सिर्फ 18 पर्यटकों के लिए जिप्सी उपलब्ध थी। एक जिप्सी की क्षमता 6 पर्यटकों की है। शेष पर्यटकों को निजी गाड़ियों से प्रवेश की इजाजत दे दी गई। इस दौरान यह भी नहीं देखा गया कि उनके पास पेट्रोल चलित गाड़ियां है या डीजल। पहले दिन बेखौफ डीजल गाड़ियां जंगल में फर्राटा भरतीं रहीं। बाइक सवार मायूस लौटे जानकारी के अभाव में दो दिन से उन पर्यटकों को मायूस होकर लौटना पड़ रहा है, जो बाइक से अचानकमार टाइगर रिजर्व पहुंच रहे हैं। बाइक सवार इन पर्यटकों को रोक दिया जा रहा है, जब उनके द्वारा जिप्सी की मांग की जाती है, तो उन्हें यह सुविधा भी प्रबंधन उपलब्ध नहीं करा पा रहा है। रविवार को कुछ पर्यटकों ने जमकर कर्मचारियों को खरी- खोटी सुनाई। पर्यटन मंडल ने ली थी दो जिप्सियां अचानकमार टाइगर रिजर्व में पहले पांच जिप्सी थी, लेकिन पिछले साल दो जिप्सी कम हो गई। दोनों जिप्सियां पर्यटन मंडल ने टाइगर रिजर्व को दिया था। लेकिन रजिस्ट्रेशन व तालमेल को लेकर आई दिक्कत के कारण पर्यटन मंडल कड़ा रूख एख्तियार करते हुए अपनी जिप्सियां मांग ली। इसके बाद से अब वहां केवल तीन जिप्सियां है। पहले ही दिन करीब 36 पर्यटक आए थे। यह बात भी सही है कि पर्यटकों की संख्या के मुताबिक भ्रमण के लिए जिप्सी नहीं है। इस संबंध में शासन से मांग की जाएगी। एसके शर्मा, सहायक संचालक अचानकमार टाइगर रिजर्व