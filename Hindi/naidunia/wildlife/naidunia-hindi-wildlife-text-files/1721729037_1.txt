कुरंदी जंगल में चीतलों की तादाद अच्छी है, इसलिए शिकारी कुत्ते भी यहां घात लगाए बैठे रहते हैं। बताया गया कि कुरंदी तालाब से लगे जंगल में विचरण कर रही मादा चीतल को सोमवार सुबह आठ बजे शिकारी कुत्तों ने घेर लिया और देर तक जंगल में दौड़ाते रहे, जान बचाने भागी चीतल बस्ती से लगे एक खेत के कांटेदार फेंसिंग में फंस गई। तार में फंसी चीतल को कुत्ते नोंचने लगे, पास ही धान कटाई कर रहे किसानों ने कुत्तों को भगाया और चीतल को वन कर्मियों के हवाले किया। माचकोट वन परिक्षेत्र के रेंजर जी आर कश्यप ने बताया कि शिकार हुई चीतल की उम्र करीब आठ साल है और वह गर्भवती है। पशु चिकित्सकों ने गंभीर रूप से घायल मादा चीतल बचाने का प्रयास किया परंतु वह दोपहर तीन बजे उसने दम तोड़ दिया। उन्होंने बताया कि जगदलपुर से आए पशु चिकित्सकों ने चीतल का पीएम किया है। इस प्रक्रिया के बाद कुरंदी में ही चीतल का अंतिम संस्कार कर दिया गया है। कुरंदी के सतपाल सेठिया, बृजलाल विश्वकर्मा ने बताया कि पिछले पांच-छह वर्षों में शिकारी कुत्ते एक दर्जन से ज्यादा चीतलों का शिकार कर चुके हैं। वहीं अभी भी कुछ ग्रामीण चोरी छिपे मोटर साइकिलों के केबल से फंदा बना कर चीतलों का शिकार कर रहे हैं। इन दोनों के खिलाफ भी सख्त कार्रवाई की जरूरत है। ---