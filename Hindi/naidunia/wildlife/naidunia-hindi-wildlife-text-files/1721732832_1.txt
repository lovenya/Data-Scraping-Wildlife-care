भारत में मुझे 1947 में अंतिम बार तब ही देखा गया जब मैं अपने दो साथियों के साथ लहूलुहान वर्तमान में छत्तीसगढ़ के कोरिया जिले में तत्कालीन महाराज रामानुज प्रताप सिंहदेव के रौबीले अंदाज में किए गए शिकार का गवाह बन उनके पैरों में पड़ा था। हालांकि इससे पहले भी मुगलकालीन एवं पूर्ववर्ती शासकों द्वारा अत्यधिक शिकार, उनके पर्यावास में व्यापक बदलाव और मेरे प्रिय भोजन शाकाहारी पशुओं की संख्या में गिरावट के कारण धीरे-धीरे मेरे अनेकानेक साथियों की विदाई हो ही गई थी। 1952 में आधिकारिक रूप से मुझे विलुप्त घोषित कर दिया गया। हालांकि देशवासियों का प्रेम ही था कि स्वतंत्र भारत की पहली वन्यजीवों से संबंधित उच्च स्तरीय बैठक में चर्चा का मुख्य विषय मैं ही रहा। मेरे संरक्षण के लिए साहसिक प्रयोग एवं मध्य भारत में मुझे दोबारा बसाने पर चर्चा शुरू हुई। सबसे पहले 1970 में एशियाई शेरों के बदले में मुझे (एशियाई चीता) भारत लाने के लिए ईरान के शाह के साथ बातचीत शुरू हुई । हालांकि वहां शासक बदलने के बाद मेरी वापसी नहीं हो सकी। आखिर मेरी वापसी के प्रयासों की रफ्तार धीमी पड़ी और नब्बे के दशक के मध्य तक संरक्षित क्षेत्रों के विस्तार पर ध्यान केन्दि्रत किया गया। इक्कीसवीं सदी के प्रथम दो दशकों में मेरी वापसी के प्रयासों में तेजी आई और मेरे संरक्षण के लिए गलियारों की पहचान एवं उन्हें सुदृढ़ करने पर ध्यान दिया गया है। वर्ष 2009 में गजमेर राजस्थान में हुई बैठक में मुझे भारत वापस लाने की चर्चा को पुनर्जीवित किया गया। दुनिया भर के विशेषज्ञों और भारत सरकार के अधिकारियों और प्राथमिकता वाले चीता रेंज राज्यों गुजरात, राजस्थान, छत्तीसगढ़ और मध्य प्रदेश के राज्य सरकारों के प्रतिनिधियों ने भाग लिया। ईरान में कम संख्या में बचे लगभग 25 एशियाई चीतों को देखते हुए वहां से मेरे विस्थापन को उचित नहीं माना गया और मुझसे आनुवंशिक समानता एवं जीनोम विश्लेषण के आधार पर अफ्रीकी से मुझे लाकर बसाने की योजना को उपयुक्त पाया। लगभग एक दशक फिर भी लग गए और आखिर 2020 में सर्वोच्च न्यायालय ने मेरी भारत वापसी का रास्ता साफ किया। मध्य प्रदेश के श्योपुर में नामीबिया से फिर अपने देश वापसी कर रहा हूं जल्द ही दक्षिण अफ्रीका से हमारे और भी साथी यहां पहुंचेंगे।