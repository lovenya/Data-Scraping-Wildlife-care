वर्षा काल में जिन संवेदनशील स्थानों पर पैदल नहीं जाया जा सकता अथवा वाहनों के जरिए नहीं पहुंचा जा सकता उन स्थानों पर हाथियों द्वारा मानसून पेट्रोलिंग कराई जाएगी। कान्हा नेशनल पार्क के फील्ड डायरेक्टर एसके सिंह ने बताया कि अब सैलानियों के लिए कान्हा नेशनल पार्क के गेट एक अक्टूबर को खोले जाएंगे। सिंह का कहना है कि वर्षा के मौसम में कान्हा नेशनल पार्क के वन्य जंतुओं का प्रणयकाल होता है। इस दौरान वन्य जीव जंतु बहुत अधिक हिंसक हो जाते हैं। इस दौरान वे किसी भी तरह की दखलंदाजी बर्दाश्त नहीं करते। वाहनों का शोर, टूरिस्ट जिप्सीयों का आना-जाना और सैलानियों की उपस्थिति भी उनके प्रणय काल में बाधा बन सकती है। इससे वन्य जीवन का इकोसिस्टम प्रभावित हो सकता है। इसका सीधा असर वन्य प्राणियों की संख्या पर पड़ता है। यही कारण है कि पूरे वर्षा ऋतु में कान्हा नेशनल पार्क में बाहरी लोगों के आने जाने पर रोक लगा दी जाती है। फील्ड डायरेक्टर सिंह का कहना है कि वर्षा के कारण कान्हा नेशनल पार्क की सड़कों से गुजरना मुमकिन नहीं होता, क्योंकि कच्चे मार्ग होने के कारण यह कीचड़ से सराबोर रहते हैं। वन्य प्राणियों के हिंसक स्वभाव से बचाने के लिए सैलानियों का प्रवेश तीन माह तक बंद रहेगा। इस दौरान कान्हा नेशनल पार्क में अवांछनीय तत्वों को रोकने के लिए गजराजों की मदद ली जाएगी। मानसून पेट्रोलिंग में कान्हा नेशनल पार्क के 12 गजराजों को लगाया जाएगा। पार्क में अभी 12 गजराज सक्रिय हैं। जिन स्थानों पर कीचड़ होने के कारण अथवा मार्ग नहीं होने के कारण पैदल आवागमन नहीं किया जा सकता अथवा वाहन नहीं जा सकते। ऐसे संवेदनशील स्थानों में गजराज मानसून पेट्रोलिंग करेंगे। फील्ड डायरेक्टर ने बताया कि प्रति सप्ताह एक विशेष साप्ताहिक पेट्रोलिंग गस्टेड अधिकारी के नेतृत्व में की जाएगी। प्रतिदिन की मानसून पेट्रोलिंग के लिए 600 वन कर्मियों का स्टाफ नियुक्त किया गया है जो कान्हा नेशनल पार्क के चप्पे-चप्पे में गश्त करते हुए चौकसी बरतेेंगे। इतना ही नहीं सीमावर्ती क्षेत्र के सभी ग्राम समितियों से चर्चा की जा रही है। उन्हें भी प्रोत्साहित किया जाएगा कि वे सक्रियता बरते और किसी भी तरह की अवांछनीय गतिविधि पाए जाने पर पार्क प्रबंधन को सूचित करें। इसके अलावा अन्य सभी सूत्रों को सक्रिय किया जाएगा ताकि पार्क की सुरक्षा व्यवस्था में सेंध न लगाई जा सके। इनका कहना है कान्हा नेशनल पार्क के गेट सैलानियों के लिए 01 जुलाई से 30 सितंबर तक बंद रहेंगे। 01 अक्टूबर से पुनः गेट खोले जाएंगे।-एसके सिंह फील्ड डायरेक्टर, कान्हा नेशनल पार्क, मंडला