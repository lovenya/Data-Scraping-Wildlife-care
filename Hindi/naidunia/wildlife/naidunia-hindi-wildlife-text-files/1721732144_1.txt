2014 में खरीदी गई गोल्फ कार अगस्त में खराब हो गई। बाद में आला अफसरों ने मेंटेनेंस करने से माना कर दिया। इसके चलते तीन महीने से पर्यटकों के लिए डियर सफारी बंद कर दी। इससे अभयारण्य की कमाई घटने के अलावा पर्यटकों की संख्या भी कम हुई। अक्टूबर में विभाग ने नाइट सफारी की तरह बाहरी एजेंसी को डियर सफारी देने का फैसला लिया और टेंडर निकाला, जिसमें एजेंसी को दो गाड़ियां लगाना थी। बीस दिन का समय दिया।मगर एक आवेदन भी नहीं आया। सूत्रों के मुताबिक टेंडर की समयावधि निकलने के बाद चिड़ियाघर में गोल्फ कार संचालित करने वाली एजेंसी ने वन अफसरों से संपर्क किया। उसके बाद एजेंसी से विभाग ने कार का संचालन को हरी-झंडी दी।रेंजर पुष्पलता मौर्य का कहना है कि शुक्रवार को एजेंसी ने कार अभयारण्य में पहुंचा दी।शनिवार को दिनभर एजेंसी कार का ट्रायल देंगी। डीएफओ नरेंद्र पंडवा का कहना है कि पर्यटकों के लिए रविवार से डियर सफारी शुरू होगी। अभी एजेंसी ने एक ही कार सफारी के लिए लगाई है। शनिवार-रविवार को बढ़ेगी भीड़ छुट्टी के दिन पर्यटक अभयारण्य घूमना पसंद करते है। डियर सफारी शुरू होने से पर्यटकों की भीड़ एक बार फिर बढ़ने की उम्मीद है। अधिकारियों के मुताबिक शनिवार-रविवार को तीन से चार हजार पर्यटक आते हैं। उस लिहाज से सफारी के लिए दो कार जरूरी है। एजेंसी को दूसरी कार लगाने के लिए भी कहा जाएगा। वैसे डियर सफारी का किराया 50 रुपये तय कर रखा है।