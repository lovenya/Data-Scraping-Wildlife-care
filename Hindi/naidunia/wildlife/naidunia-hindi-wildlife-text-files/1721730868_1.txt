जंगल सफारी का नाम आते ही वन्य जीवों की तस्वीर आंखों के सामने घूमने लगती है। एशिया की सबसे बड़ी मानव निर्मित जंगल सफारी न केवल देश बल्कि विदेशी पर्टयकों को भी आकर्षित कर रही है। यहां भारी संख्या में पर्यटक पहुंच रहे हैं। लेकिन जैसे-जैसे तापमान बढ़ रहा है, वैसे-वैसे वन्यजीवों का मिजाज बदल रहा है। खुले में घूमने वाल वन्यजीव अब छांव की तलाश कर रहे हैं। टाइगर तालाब किनारे गर्मी दूर करता नजर आया तो चीता अपने परिवार के साथ पेड़ की छांव में बैठे। काला हिरण छांव की तलाश में भटक रहा था। मदमस्त भालू का जोड़ा भोजन की तलाश करता नजर आया। अधिकारियों का कहना है कि सफारी में वन्यजीवों को गर्मी से निजात दिलाने के लिए पर्याप्त व्यवस्था की गई है। जंगल सफारी में प्राकृतिक सौंदर्य के साथ खुले में बाघ, शेर को देखने वालों की तादाद बढ़ी है। पहले की अपेक्षा गर्मी में पर्यटकों की संख्या बढ़ी है। एक दिन में करीब 400 पर्यटक पहुंच रहे हैं। सफारी के अधिकारी ने बताया कि छुट्टी के दिन ढाई हजार से अधिक पर्यटक आ रहे हैं। वन्यजीवों को गर्मी से बचाने के लिए उनके बाड़े में पानी की व्यवस्था की गई है। खुले में घूमने वाले वन्यजीवों के लिए जगह-जगह टब में पानी रखा गया है। वे उसमें नहा भी सकते हैं। वहीं पर्यटकों के लिए अलग से बाड़े का निर्माण कार्य किया जा रहा है, ताकि जंगल सफारी न घूमने वाले पर्यटक कम समय में आसानी से बाड़े में वन्यजीवों को देख सकें। 800 एकड़ का क्षेत्रफल राजधानी से करीब 25 किलोमीटर दूर नया रायपुर में 800 एकड़ में जंगल सफारी बनाई गई है। टाइगर, लायन, वाइट टाइगर, तेंदुआ, कछुआ, दरियाई घोड़ा, घड़ियाल, हिमालयन भालू, गोह, हिरण, वन भैंसा आदि पर्यटकों को आकर्षित कर रहे हैं। सफारी क्षेत्र में बनी चार सफारी शाकाहारी वन्यप्राणी सफारी - क्षेत्र 30 हेक्टेयर भालू सफारी - क्षेत्र 20 हेक्टेयर टाइगर सफारी - क्षेत्र 20 हेक्टेयर शेर सफारी - क्षेत्र 20 हेक्टेयर ऐसे पहुंचें जंगल सफारी राजधानी रायपुर रेलवे स्टेशन और घड़ी चौक से एसी बस जंगल सफारी जाती है। इसका किराया 40 रुपये है। बस महज 40 मिनट में जंगल सफारी के मुख्य गेट तक पहुंचाती है। उसके बाद जंगल सफारी घूमने के लिए एसी और नान एसी बसें चलती हैं। एसी बस का किराय 400 रुपये और नान एसी बस का 300 रुपये है। छह साल से कम के बच्चों का किराया नहीं लगता। छह से लेकर 12 साल तक के बच्चों का आधा किराया लगता है।