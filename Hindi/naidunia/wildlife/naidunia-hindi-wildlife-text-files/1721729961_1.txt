उत्तराखंड समेत देश के विभिन्न राज्यों में मानव- वन्यजीव संघर्ष चिंताजनक स्थिति में पहुंच गया है। इस संघर्ष में मानव और वन्यजीव दोनों को जान देकर कीमत चुकानी पड़ रही है। मानव और वन्यजीवों के बीच बिगड़ते इस तालमेल पर केंद्रीय वन एवं पर्यावरण मंत्रालय ने गंभीरता दिखाते हुए संघर्ष विराम की जिम्मेदारी देहरादून स्थित भारतीय वन्यजीव संस्थान (डब्ल्यूआइआइ) को सौंपी है। जिन वन्यजीवों के साथ संघर्ष पर अंकुश लगाना है, उनमें तेंदुआ, स्नो लेपर्ड, भूरा भालू, काला भालू और जंगली सुअर शामिल हैं। डब्ल्यूआइआइ के वरिष्ठ वैज्ञानिक डॉ.एस.सत्यकुमार के अनुसार उत्तराखंड, हिमाचल प्रदेश, जम्मू और कश्मीर, सिक्किम व पश्चिम बंगाल (पर्वतीय क्षेत्र) में मानव-वन्यजीव संघर्ष पर अंकुश लगाने की दिशा में काम किया जाएगा। हर राज्य में प्रमुख रूप से खतरा बने वन्यजीव को लेकर स्थानीय लोगों से बातकर ठोस कार्ययोजना तैयार की जाएगी। इसके लिए वन विभाग व प्रशासन का भी सहयोग लिया जाएगा। यही नहीं, वन्यजीवों पर रेडियो कॉलर लगाकर उनकी मूवमेंट की निगरानी की जाएगी। ताकि पता चल सके कि किन कारणों से वे आबादी की तरफ रुख कर रहे हैं। इनके साथ संघर्ष पर लगेगा विराम उत्तराखंडः तेंदुआ, काला भालू हिमाचल प्रदेशः भूरा भालू जम्मू और कश्मीरः स्नो लेपर्ड सिक्किम, पश्चिम बंगालः काला भालू, तेंदुआ, जंगली सुअर उत्तराखंड में स्थिति चिंताजनक 71 फीसद वन भूभाग वाले उत्तराखंड में मानव-वन्यजीव संघर्ष चिंताजनक स्थिति में पहुंच गया है। अंदाजा इसी से लगा सकते हैं कि नौ नवंबर 2000 को राज्य गठन से अब तक 400 से अधिक लोग वन्यजीवों के हमले में मारे गए। जबकि 1000 से अधिक घायल हुए हैं। वन्यजीवों के हमलों की 80 फीसद से घटनाएं गुलदार की हैं।