आग से जंगल के अंदर पेड़ पौधों के साथ छोटे छोटे जीव जंतु इनकी चपेट में आ रहे हैं। आग के कारण राख में तब्दील हो रहे वन औषधियों व कीमती पेड़ पौधों को बचाने के लिए वन विभाग का रवैया सुस्त दिखाई दे रहा है। आग को बुझाने के लिए कोई ठोस पहल नहीं की जा रही है। मुख्यालय के आसपास पहाड़ी क्षेत्र में लगी आग की लपटे मैनपुर से आसानी से देखा जा सकता है। उदंती सीतानदी टाइगर रिजर्व क्षेत्र, बफर जोन, तौरेंगा यहां तक कि सामान्य मैनपुर के जंगलों में जगह-जगह आग के चलते वन्यप्राणियों की शामत आ गई है जिससे वे मुख्य मार्गों से होकर गांवों की तरफ रूख कर रहे और इन दिनों गांवों के आसपास नदी-तालाबों में सुबह और शाम के वक्त वन्यजीव आसानी से दिखाई दे रहे हैं। जिसके कारण वन्यजीवों के अवैध शिकार की भी संभावना बढ़ गई है। इन क्षेत्रों में लगी है आग : ग्रामीणों से मिली जानकारी के अनुसार टाइगर रिजर्व क्षेत्र के तौरेंगा, कोदोमाली, गोना, गोबरा, कुचेंगा, भूतबेड़ा, गौरगांव, गरीबा, जांगड़ा जुगांड़, साहेबिन कछार, करलाझर नागेश व उदंती अभ्यारण्य के जंगलों के अंदर जगह-जगह आग लगी हुई आसानी से दिखाई दे रही है, जबकि वन विभाग द्वारा जंगल में आग लगने पर निगरानी किए जाने की बात कही जाती है लेकिन बजट के अभाव में विभाग द्वारा अन्य वर्षों की तुलना में इस वर्ष जंगल को आग से बचाने फायर वाचर की तैनाती पर्याप्त मात्रा में नहीं की गई है जिसके चलते कीमती वनोपज के साथ कीमती पेड़ पौधे व छोटे छोटे जीव जंतु आग की चपेट में आ रहे हैं। -------- भाठीगढ़ पहाड़ में आग लगी है, उसको चौकीदार बुझाने गए थे। काबू पा लिया गया है। कैंपा मद से एक-एक बीट में फायर वाचर दिया गया है। -अनिल साहू, रेंजर मैनपुर ----- आग को बुझाने के लिए फायर वाचर की व्यवस्था की गई है। लोकेशन जैसे मिलता है वैसे ही इनको भेज देते हैं। -मिलन वर्मा, तौरेंगा वन परिक्षेत्र अधिकारी