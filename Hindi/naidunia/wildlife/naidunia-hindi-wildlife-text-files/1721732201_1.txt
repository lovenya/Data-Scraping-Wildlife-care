जिले में करीब 103 वर्गकिमी क्षेत्र में फैले वनक्षेत्र में वन्यजीवों की गणना का यह कार्य अखिल भारतीय स्तर पर हो रहा है। जिसमें आज 15 दिसंबर से 17 दिसंबर तक वन विभाग के अधिकारी-कर्मचारियों की टीम वनक्षेत्र में भ्रमण करते हुए बाघ, तेंदुआ आदि वन्यजीवों के पगमार्क, खरौंच के निशान सहित अन्य ऐसे तथ्यों की जानकारी जुटाएगी तो वनक्षेत्र में उनके रहने अथवा आने जाने की पुष्टि करेगी। साथ ही यदि गणना कार्य के दौरान कोई बाघ-तेंदुआ आदि वन्यजीव मिलता-दिखता है तो उसके संबंध में भी जानकारी आनलाइन ही दर्ज की जाएगी। वन विभाग के अनुसार पहले दिन शेर, तेंदुआ, बाघ की गणना करने के बाद दूसरे शाकाहारी पशुओं की गणना का कार्य शुरू होगा। जिसमें शाकाहारी पशुओं के साथ ही पेड़, मिट्टी, जड़ी-बूटियों की जानकारी दर्ज की जाएगी। ट्रांजिक्ट लाइन से चलना होगा दो किमीः वन विभाग के अधिकारियों ने बताया कि हर बीट के बीच में एक लाइन होती है जिससे बीट का सीमांकन होता है उसे ट्रांजिक्ट लाइन कहा जाता है। इसी लाइन को ध्यान में रखते हुए शाकाहारी वन्यजीवों की गणना के कार्य में घास, पेड़, मिट्टी, जलस्रोत्र आदि जानकारी दर्ज की जाएगी। इसके लिए गणना कार्य में लगी टीम को हर दिन 2 किमी ट्रांजिक्ट लाइन के आसपास की जानकारी दर्ज करना पड़ेगी। गणना का कार्य पूरी तरह आनलाइन होने से इसमें अमले को ईमानदारी से जंगल में भ्रमण कर जानकारी दर्ज करना पड़ेगी। पहले दिन जिस 2 किमी क्षेत्र की जानकारी दर्ज होगी अगले दिन उसी के आगे से कार्य शुरू होगा। इस गणना के जरिए जंगल की विशेषताओं के साथ ही वन्यजीवों के लिए जंगल में माहौल उनके लिए कितना अनुकूल है इसका पता लगाया जाएगा। कर्मियों को दिया जा चुका है प्रशिक्षणः वन्यजीवों की गणना कार्य के लिए वन विभाग के कर्मचारियों को पूर्व में अलग-अलग चरणो में प्रशिक्षण दिया जा चुका है। साथ ही कर्मचारियों को गणना की पूरी आनलाइन प्रक्रिया से अवगत कराया गया है ताकि गणना कार्य के दौरान जानकारी दर्ज करने के दौरान कोई गलती न हो सभी जानकारी बिंदुबार सही तरीके से दर्ज की जा सके। विभाग द्वारा की जा रही इस गणना के दौरान आमजन भी सहभागी बनकर गणना कार्य को देख सकते है। .... वन्यजीवों की गणना का कार्य 15 से 21 तक होना है। जिसे देखने के लिए देहरादून से भी टीम आना है। कार्य की जानकारी आनलाइन दर्ज होना है इसलिए पूरा अमला जंगल में भ्रमण कर गणना से संबंधित तथ्य जुटाएगा। पीडी ग्रेबियाल, डीएफओ नरसिंहपुर