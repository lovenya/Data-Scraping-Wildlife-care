छत्तीसगढ़ में वन्य प्राणी संरक्षण सप्ताह दो से आठ अक्टूबर तक मनाया जाएगा। मुख्यमंत्री भूपेश बघेल के निर्देश और वन मंत्री मोहम्मद अकबर के मार्गदर्शन में इसके सफल आयोजन के लिए तैयारियां शुरू कर दी गई है। इस कड़ी में मंगलवार को प्रधान मुख्य वन संरक्षक वाइल्ड लाइफ अतुल कुमार शुक्ल ने नवा रायपुर अटल नगर स्थित अरण्य भवन में बैठक ली। इस दौरान उन्होंने बताया कि हर वर्ष की भांति इस वर्ष भी दो से आठ अक्टूबर तक की अवधि में वन्य प्राणी संरक्षण सप्ताह का आयोजन किया जाएगा। कार्यक्रम के पहले दिन मुख्यमंत्री भूपेश बघेल वन्य प्राणी संरक्षण सप्ताह के संदेश का वाचन किया जाएगा। इसके साथ ही तेलीबांधा सरोवर पर वन्य प्राणी से संबंधित फोटोग्राफी प्रतियोगिता की प्रदर्शनी लगाई जाएगी और पुरस्कार का वितरण भी किया जाएगा। राज्य स्तरीय वन्य प्राणी फोटोग्राफी प्रतियोगिता के लिए ऑनलाइन इंट्री आमंत्रण की गई है। एलईडी से प्राणी संरक्षण का दिया जाएगा संदेश वन्य प्राणी संरक्षण सप्ताह के अवसर पर राजधानी रायपुर में साइकिल रैली निकाली जाएगी। इसके अलावा नवा रायपुर अटल नगर स्थित जंगल सफारी के पास 10 किलोमीटर मैराथन दौड़ का आयोजन किया जाएगा। इस दौरान समस्त वन मंडल के हाथी प्रभावित क्षेत्रों में हाथी मित्र दलों और जागरूक ग्रामीणों का सम्मेलन आयोजित कर उनका सम्मान किया जाएगा। वन मंडलों में आसपास के वन क्षेत्रों व संरक्षित क्षेत्रों में स्कूली बच्चों का शैक्षणिक भ्रमण कराया जाएगा। साथ ही जयस्तंभ चौक रायपुर में एलईडी स्क्रीन के माध्यम से वन्य प्राणी संरक्षण के संबंध में व्यापक प्रचार-प्रसार किया जाएगा। अलग-अलग कार्यक्रम का होगा आयोजन स्कूलों में वन्य प्राणी संरक्षण से संबंधित निबंध, चित्रकला, वाद-विवाद, भाषण प्रतियोगिता का आयोजन किया जाएगा। स्कूलों में हाथी-मानव द्वंद की रोकथाम के लिए आवश्यक सावधानियों के बारे में वाचन, समझाइश व चर्चा भी होगी। स्कूलों में कक्षा 8वीं से 12वीं तक के लिए आयोजित निबंध और भाषण प्रतियोगिता में मानव और वन्य प्राणी पारस्परिक निर्भरता, हाथी मानव के साथी और वन्य प्राणी मानव एवं पर्यावरण के संरक्षक विषय को शामिल किया गया है।