सोमवार को अशोक नगर से 65 किमी दूर चंदेरी के जंगल से घिरे एक खेत की बागड़ में तेंदुआ फंसने की सूचना वन विभाग के चंदेरी रेंजर किशोर सिंह रघुवंशी को मिली। डीएफओ ने तेंदुए को सुरक्षित पकड़ने के लिए शिवपुरी के माधव नेशनल पार्क के अधिकारियों को सूचना दी। शाम 7 बजे के करीब शिवपुरी से चंदेरी पहुंची माधव नेशनल पार्क की टीम ने तेंदुए को सुरक्षित निकालने के प्रयास किए। इसमें सफलता नहीं मिली तो ट्रेंकुलाइज कर तेंदुए को निकाला और पिंजरे में टीम उसे शिवपुरी ले गई। यह रेस्क्यू ऑपरेशन रात 10.30 तक चला। वन अधिकारियों का कहना है कि नर तेंदुए की उम्र करीब 6 साल है और उसकी लम्बाई 5-6 फीट है। वन अधिकारियों का कहना है कि यह तेंदुआ पूरी वयस्क है। रेस्क्यू के बाद टीम ने तेंदुए का मेडिकल परीक्षण भी किया। उसे किसी प्रकार की गंभीर चोट नहीं मिली है। हालांकि तार में फंसने के कारण पैरों में जरूर एक-दो स्थान पर कट लगे हैं। वन विभाग के अधिकारियों ने अब तक जो शेर या तेंदुआ होने की बातें कही जाती रही है उसे अब गंभीरता से लिया है। वन रेंजर के अनुसार यदि तेंदुआ है तो उसके शावक और मादा तेंदुआ भी हो सकती है।