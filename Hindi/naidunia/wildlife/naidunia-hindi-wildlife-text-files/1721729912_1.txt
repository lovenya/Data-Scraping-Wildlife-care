ग्राम सुखीपाली के जंगल में तार में करंट प्रवाहित कर वन्य प्राणी जंगली सूअर और एक भालू का शिकार करने का मामला सामने आया है। मामले में वन अमला ने सुखीपाली के चार ग्रामीणों को गुरुवार को हिरासत में लिया है। आरोपियों ने भालू के शव को दूर ले जाकर दफनाया दिया वहीं सूअर के मांस को आपस में बांट कर सब्जी पकाकर खा गए। घटना 18-19 अगस्त की रात की है। आरोपियों की निशानदेही पर वन अमला ने दफनाए गए भालू के शव को बरामद कर स्थानीय वन काष्ठागार में पशु चिक्सिक से शव परीक्षण कराया गया। पश्चात दाह संस्कार कर दिया गया। वहीं सूअर के अवशेष एवं प्रयुक्त हथियारों की बरामदगी के प्रयास में वन अमला जुटा हुआ है। सभी आरोपियों के विरुद्ध वन्य प्राणी संरक्षण अधिनियम 1972 की धारा 9 एवं अन्य धाराओं के तहत कार्रवाई की जा रही है। मिली जानकारी के अनुसार घटना की रात ग्राम सुखीपाली निवासी विद्याधर पिता ललित प्रधान (40), राजेश पिता झंगलू प्रधान (45), छेडू पिता तिहारू मरार (45) एवं उसके पुत्र नीलकुमार महार (23) ने वन्य प्राणियों की शिकार की योजना बनाई। सुखीपाली जंगल के कक्ष क्रमांक 234 में सामाजिक वानिकी के बांस रोपणी क्षेत्र में जीआई तार फैलाकर करंट प्रवाहित किया। रात में करंट वाले तार की चपेट में आने से एक चार वर्षीय मादा भालू और जंगली सूअर की मौत हो गई। चारों शिकारियों ने मृत भालू को रस्सी के सहारे घसीटकर दूर ले जाकर ग्राम के एक किसान के खेत के पास जंगल में गड्ढा खोदकर दफना दिया। वहीं जंगली सूअर के मांस को आपस में बांटकर खा गए। कृषक ने दी वन विभाग को सूचना ग्राम के कृषक लोद्रो कोलता 25 अगस्त को जब अपने खेत की ओर गया तो जंगल की ओर से तेज दुर्गंध आने पर उसे आशंका हुई। उसने देखा कि खेत के पास जंगल में एक भालू को किसी के ने दफनाया था। इसकी सूचना वनरक्षक को दी। वन रक्षक ने इसकी सूचना वन परिक्षेत्र अधिकारी शकील कुरैशी को दी। सूचना पाकर इस मामले को गंभीरता से लेते हुए वन मंडलाअधिकारी महासमुंद एसपी मशीह को सूचित कर जानकारी दी। जांच टीम गठित कर किया पर्दाफाश वन मंडलाधिकारी मशीह के निर्देशन में रेंजर शकील कुरैशी ने सहायक वन परिक्षेत्र अधिकारी बम्हनी सालिक डड़सेना को इस मामले में लगाया। अपने साथ डिप्टी रेंजर मिढढूलाल प्रजापति, सुखराम निराला, वन रक्षक स्वीकराम ठाकुर, दिनेश शर्मा एवं दीपिका कुर्रे को साथ लेकर घटनास्थल पहुंचकर मुआयना किया। जहां दफनाए गए भालू के पैर बाहर नजर आ रहे थे। तथा पीछे के दोनों पैर रस्सी से बंधे थे। इससे यह साफ हो गया कि भालू को दूसरे स्थान से घसीटकर लाया गया था और दफनाया गया था। शक के आधार पर समीप के सामाजिक वानिकी अंतर्गत कराए गए बांस रोपणी की देख रेख में चौकीदार के रूप में कार्यरत विद्याधर प्रधान एवं राजेश प्रधान को अपने कब्जे में लेकर पूछताछ की। इससे उन्होंने पूरा घटना क्रम बयान कर दिया। --