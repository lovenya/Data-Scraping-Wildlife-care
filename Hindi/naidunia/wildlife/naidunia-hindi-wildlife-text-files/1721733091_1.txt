Cheetah in MP:ग्वालियर (नईदुनिया प्रतिनिधि)। साउथ अफ्रीका से कूनो नेशनल पार्क में चीतों के आने की घड़ी नजदीक आ रही है। संभावित तारीख 18 फरवरी है। अब कूनो नेशनल पार्क प्रबंधन की चुनौती और बढ़ेगी क्योंकि नामीबिया से आए चीतों को बड़े बाड़ों से जंगल में छोड़ा जा सकता है। साउथ अफ्रीका से आए चीते क्वारंटाइन कर दिए जाएंगे। इसको लेकर वन विभाग अपना बल भी बढ़ाने जा रहा है। कूनो में कुल स्टाफ जल्द ही 200 के लगभग हो जाएगा। वहीं चीता मित्रों की जो ट्रेनिंग पहले कराई गई थी, उसका रिव्यू भी कराया जाएगा। चीते आने से दस दिन पहले प्रशासन के पास अलर्ट आ जाएगी और उसी लिहाज से तैयारियां की जा रही हैं। खुले में चीते छोड़ने के बाद निगरानी ज्यादा करना होगी इसके लिए ड्रोन टीम भी अलर्ट मोड पर है। यहां यह बता दें कि कूनो नेशनल पार्क में प्रधानमंत्री नरेन्द्र मोदी की मौजूदगी में नामीबिया से लाए गए आठ चीतों को छोड़ा गया था। इसके बाद अब साउथ अफ्रीका से चीते लाने की तैयारी है। चीते फरवरी माह में ही आना संभावित हैं जिसको लेकर पहले भी डेट आगे बढ़ चुकी है। अभी तक की तैयारियों के हिसाब से 18 फरवरी को चीते आने की तिथि संभावित है। बताया जा रहा है कि पहले से जो चीते यहां बड़े बाड़ों में रह रहे हैं उन्हें खुले जंगल में छोड़ दिया जाएगा। श्योपुर जिला प्रशासन भी अलर्ट पर है, साउथ अफ्रीका से चीते आने से दस दिन पहले कंफर्मेशन आ जाएगा। इसी कारण पहले से तैयारियों जारी हैं। चीते पहले की तरह ग्वालियर होकर लाए जाएंगे, यह अभी स्पष्ट नहीं है। जयपुर होकर भी लाए जाने की चर्चा है। चीता मित्रों की बढ़ेगी भूमिका : अब चीता मित्रों की भूमिका बढ़ेगी। चीतों के बारे में गांवों के लोगों को बताने व जागरूक करने के लिए इन मित्रों को ट्रेनिंग दी गई है। अब अगर बड़े बाड़े से चीते जंगल में छोड़े जाएंगे तो चीता मित्र भी सक्रियता से काम शुरू कर देंगे। द्यभारत में चीता युग लौटने के बाद से चीतों को देखने के लिए पर्यटकों को बेसब्री से इंतजार है। नामीबिया से आए चीतों को पहले देखने के लिए पर्यटकों को अवसर मिलेगा जिसमें अब ज्यादा इंतजार नहीं है। जल्द ही बड़े बाड़े से चीते खुले जंगल में छोड़े जा सकते हैं क्योंकि साउथ अफ्रीका से यहां 12 चीते आ जाएंगे।