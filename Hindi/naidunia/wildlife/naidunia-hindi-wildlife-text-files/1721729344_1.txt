मारडूम क्षेत्र में स्थित डीआरडीओ कैंप में पिछले एक साल से पहुंच रहे नर तेंदूए को वन विभाग ने आखिर पिंजरे में कैद कर दूसरे जंगल में छोड़ दिया। पिंजरे में कैद रहने के दौरान उछल-कूद करते तेंदूआ घायल हो गया था। उसके आंख के पास हल्की खरोच आई थी। जिसे जगदलपुर के पशु चिकित्सकों ने उपचार किया। इसके बाद बीती रात माचकोट जंगल में सुरक्षित छोड़ दिया गया। जानकारी के मुताबिक चित्रकोट वन क्षेत्र से एक नर तेंदूआ पिछले एक साल से कभी भी डीआरडीओ कैंप में घुस आता था। इससे कैंप में रहने वाले वैज्ञानिक और अन्य लोग दहशत में थे। इसकी जानकारी डीआरडीओ अधिकारी वन विभाग को एक साल में दो बार दे चुके थे। पिछले दिनों संस्मरण पत्र मिलने के बाद वन विभाग ने एक कुत्ते को चारा बनाकर पिंजरा रखा। जिसमें एक अक्टूबर की रात तेंदूआ फंस गया। जिसे वन विभाग ने शुक्रवार की शाम जगदलपुर भेजा। यहां पशु चिकित्सकों से स्वास्थ्य परीक्षण किया। पशु चिकित्साधिकारी डॉ. आलोक भार्गव के अनुसार तेंदुए की उम्र करीब डेढ़ साल है। उसके आंख के पास हल्की खरोंच के बावजूद नर तेंदुआ स्वस्थ था। ---