0 वन मंडल के सामने समिति व प्रभावितों ने किया प्रदर्शन 0 मामला जुनवानी संवेदनशील हाथी प्रभावित क्षेत्र है रायगढ़ (निप्र)। रायगढ़ वन मण्डल का जुनवारी बंगुरसिया हाथी प्रभावित क्षेत्र के नाम पर सर्वाधिक संवेदनशील क्षेत्र माना जाता है। यहां बीते कुछ माह में हाथियों के दल द्वारा लगातार 8-10 बार खड़ी फसल को बरबाद किया गया है। वहीं विभाग द्वारा हाथियों से हुई फसल नुकसानी का जो सर्वे कराया गया है उस पर प्रभावितों ने सवाल उठाया है। साथ ही फसल नुकसानी को लेकर वास्तविक मुआवजा देने की मांग को लेकर जिला प्रशासन सहित मुख्यमंत्री, वन मंत्री व विभाग के अन्य उच्चाधिकारियों के नाम ज्ञापन पत्र कलेक्टर को सौंपा गया है। वन परिक्षेत्र जुनवानी में बीते माह 40-50 हाथियों के दल द्वारा लगातार कई बार किसानों की खड़ी फसल को न सिर्फ रौंद कर बरबाद किया बल्कि उनके मेड़ों को भी बुरी तरह से क्षतिग्रस्त किया गया। जिसकी सूचना विभाग के अधिकारियों को भी लगातार दी गई थी। अधिकारियों द्वारा फसल नुकसानी का सर्वे कर रिपोर्ट मंगाया गया लेकिन विभाग के कर्मचारियों द्वारा बिना मौका देखे और बिना किसानों से मुकाकात कर नुकसानी का सर्वे कर प्रतिवेदन दिया गया है। जबकि अगस्त माह में हाथियों के दल द्वारा एक दो दिन नहीं बल्कि बार-बार उनकी खेतों को तबाह किया गया। किसानों की मानें तो वे बार-बार अपनी फसल को संवारने का काम करते रहे और बीच-बीच में हाथियों का झुण्ड फसल को बरबाद करता रहा। ऐसे में जिस तरह से फसल नुकसानी का आंकलन किया गया है उस पर गंभीर आरोप लगाए जा रहे हैं। प्रभावित गांव में जुनवानी, बड़गांव, छिन्दभौना, भैंसगढ़ी, बंगुरसियां, चक्रधरपुर, धुमाबहाल, नवागांव, देवबहाल, बलभद्रपुर, अड़बहाल, तिलगा, भगोरा, सम्बलपुरी आदि गांव में न सिर्फ धान की फसल बरबाद की गई बल्कि बाड़ी में लगे साग सब्जी में आलू, गोभी, टमाटर, मटर, धनिया, परवल, मूली,गाजर आदि को बुरी तरह से रौंद कर बरबाद कर दिया गया था। 50 से अधिक किसानों ने ज्ञापन सौंपा बंगुरसियां परिक्षेत्र के विभिन्न गांवो के 50 से अधिक प्रभावित किसानों ने कलेक्टर को उनकी लागत का वास्तविक मुल्यांकन कर मुआवजा देने की मांग की गई है। प्रभावित किसानों की मानें तो वन विभाग द्वारा फसल नुकसानी का मुआवजा 800 रुपए प्रति एकड़ दी जाती है तो ऊंट के मुंह में जीरा के बराबर है। उनकी मांग है कि फसल तैयार करने में होने वाली खर्च राशि के हिसाब से मुआवजा देने की मांग की गई है। साथ ही परिक्षेत्र सहायक जुनवानी द्वारा फसल नुकसानी का दिए गए प्रतिवेदन पर सवाल उठाया है जो बिना मौका निरीक्षण किए और बिना किसान से मुलाकात किए घर बैठे बनाया गया है। अनुमानित व्यय के हिसाब से मिले मुआवजा हाथी प्रभावित क्षेत्र के किसानों की मांग है कि फसल नुकसानी का मुआवजा कम से कम ऐसा हो जितना उनके द्वारा फसल तैयार करने में राशि खर्च हो जाती है। किसानों की मानें तो खेत जुताई से लेकर बुआई, रोपाई, खाद, कीटनाशक आदि में मौटे तौर पर 13 हजार ़2 सौ रुपए खर्च हो जाता है। जिसे देखते हुए किसानों ने मांग किया है कि प्रति एकड़ कम से कम अनुमानित व्यय के हिसाब से मुआवजा प्रदान किया जाना सुनिश्चित किया जाए। मनमाने रवैये को लेकर किया प्रदर्शन प्रभावित किसानों द्वारा कलेक्टर से मुलाकात कर वन मण्डल कार्यालय पहुंचे। जहां प्रभावित किसानों द्वारा विभाग की लापरवाही व लचर व्यवस्था को लेकर जमकर नारेबाजी की गई। इस अवसर पर प्रभावित किसानों द्वारा परिक्षेत्र सहायक के विरुद्घ भी गंभीर आरोप लगाते हुए फसल नुकसानी आंकलने करने में भर्राशाही को लेकर नारेबाजी की गई।