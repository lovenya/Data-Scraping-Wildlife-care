शनिवार को अंबिकापुर के सोनगरा से लगे कांसदोहर में हाथियों का एक दल जंगल से निकलकर पास के तालाब में पानी पीने पहुंचा तो हाथियों की अठखेलियां देखकर शोधकर्ताओं का दल भी खुश हो गया। शोध दल के सदस्यों ने हाथियों से करीब 20 मीटर के दूरी से अध्ययन किया। स्कालर की उपस्थिति में दल ने देखा कि हाथियों से यदि छेड़छाड़ न की जाए तो वे इंसानों पर हमला नही करते। शोधकर्ताओं ने देखा कि वयस्क हाथी एक-एक कर तालाब में उतरे और शावकों को स्नान कराया। दल के सदस्यों ने देखा कि तालाब से वापस जंगल में जाते समय कुछ हाथी सूखी घास भी साथ लेकर गए। इससे अनुमान लगाया जा रहा है कि हाथियों के झुंड में जल्द ही नया मेहमान आ सकता है क्योंकि शावक के जन्म लेने के दौरान वह जमीन में न गिरे इसलिए हाथियो द्वारा जंगल मे पैरावट बिछाई गई होगी। अब इस तथ्य का भी अध्ययन करने की तैयारी की जा रही है।