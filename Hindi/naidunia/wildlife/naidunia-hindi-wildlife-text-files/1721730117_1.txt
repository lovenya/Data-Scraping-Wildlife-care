गर्मी से बेचैन वन्यप्राणियों को राहत देने कानन पेंडारी जू प्रबंधन ने पुख्ता इंतजाम किया है। शाकाहारी व मांसाहारी दोनों वन्यप्राणियों के खुले केज में स्प्रिंकलर लगाए गए हैं। वहीं पक्षियों के केज में खस लगातार दिन में तीन से चार बार पानी का छिड़काव किया जा रहा है। इसके अलावा चीतल, बारहसिंगा के टीन शेड को ठंडा रखने ऊपर मोटी घास बिछाई जा रही है। पारा 43 डिग्री पार पहुंच गया है। इसका असर मनुष्यों के अलावा जीव- जन्तुओं पर पड़ने लगा है। इस सीजन में कानन पेंडारी जू के वन्यप्राणियों की खास जतन करने की आवश्यकता होती है। इसके लिए जू प्रबंधन समय से पहले तैयारी भी करता है। इस बार थोड़ी देर हुई है। अब धीरे- धीरे पुख्ता इंतजाम किया जा रहा है। खुले केज में रखे गए वन्यप्राणियों के लिए दो व्यवस्था की गई। एक छोटा तालाब बनाकर उसमें पानी भरा गया है। वहीं स्प्रिंकलर लगाकर फौव्वारे की तरह पानी का छिड़काव हो रहा है। रविवार को वन्यप्राणी इन दोनों का लुत्फ उठाते नजर आए। चीतलों का झुंड स्प्रिंकलर के नीचे बैठा नजर आया। वहीं टाइगर पूरे समय पानी में बैठे दिखे। पर्यटकों के लिए यह नजारा बेहद आकर्षक था। इसके कारण वह वन्यप्राणियों को बेहद नजदीक देख पाए। आमतौर पर सामान्य सीजन में वन्यप्राणियों केज में ऐसी जगह पर बैठते हैं कि पर्यटक उन्हें आसानी से नहीं देख पाते। शाकाहारी वन्यप्राणियों के लिए उनकी संख्या के मुताबिक शेड बनाए गए हैं। यही उनका रहवास है। उनका झुंड इसी के नीचे बैठे नजर आता है। लेकिन जब से गर्मी बढ़ी है, वह इससे दूर थे। दरअसल यह शेड टीन का है। जिसके कारण यह बेहद गर्म हो जाता था। प्रबंधन ने इसे महसूस किया। अब इन शेड में मोटी घास बिछाई जा रही है, तॉकि तापमान जितना भी बढ़ जाए, शेड के नीचे ठंडक रहे। घास बिछाने का काम जारी है। दो- तीन दिनों के भीतर सारे केज में यह व्यवस्था कर ली जाएगी। अस्थाई छावनी से मिल रहा सुकून जितने भी स्थाई शेड है, वहां टीन के हैं। इसे देखते हुए अस्थाई शेड बनाए जा रहे हैं। इसे लकड़ी व घास बनाई गई है। जिसके कारण चीतल व अन्य शाकाहारी वन्यप्राणियों को इसके नीचे बैठने में सुकून मिलता है। रविवार को यह नजारा देखने को मिला। इसके अलावा शेड के पानी से ठंडा रखा जा रहा है। पानी छिड़काव के लिए जू कीपरों को सख्त हिदायत दी गई है। सबसे ज्यादा खतरा पक्षियों को गर्मी का असर सबसे ज्यादा पक्षियों पर पड़ता है। जू के पशु चिकित्सक डॉ. पीके चंदन के मुताबिक पारा 45 डिग्री होने के बाद इसका प्रभाव पक्षियों पर पड़ने लगा है। यह स्थिति न हो और केज को पक्षियों के अनुकुल रखने के लिए सभी केज में खस लगाई गई है। इसके अलावा उसे दिन में तीन से चार बार पानी का छिड़काव किया जाता है। यही वजह है कि पक्षियों केज का तापमान 40 डिग्री से ज्यादा नहीं बढ़ रहा है। बीमार व घायलों को कूलर से मिल रही राहत कानन पेंडारी जू के रेस्क्यू सेंटर में कुछ बीमार व घायल वन्यप्राणी हैं। इनकी खास देखभाल की आवश्यकता होती है। इसे देखते हुए इनके केज के बाहर कूलर लगाए गए हैं। कूलर की ठंडक से उन पर मौसम का असर नहीं पड़ रहा। ग्वालियर से गौरी नाम की टाइग्रेस को अवलोकन कक्ष में रखा गया है। उसके लिए भी अलग से एक कूलर की व्यवस्था की गई है। सभी खुले केज में स्प्रिंकलर लगाकर उन्हें राहत दी जा रही है। साथ रेस्क्यू सेंटर में रखे गए वन्यप्राणियों के लिए कूलर लगाया गया है। साथ ही जू कीपरों को खास निगरानी का आदेश है। सुनील कुमार बच्चन प्रभारी, कानन पेंडारी जू