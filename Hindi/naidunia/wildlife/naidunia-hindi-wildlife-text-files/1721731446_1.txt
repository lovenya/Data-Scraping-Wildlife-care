शहर की हवा खराब हो चुकी है लेकिन अब हरियाली को खराब नहीं होने देंगे। ऐसा माद्दा लेकर शहर के युवा डुमना को बचाने सड़कों पर उतरे। उन्होंने लोगों को जागरुक करने के लिए रंगोली बनाई, रैंप संगीत और नुक्कड सभाएं की। ये सब डुमना के आसपास की हरियाली और वहां रहने वाले जीव जंतुओं को बचाने के लिए किया गया। युवाओं ने अपनी कला के जरिए अनोखा विरोध दर्ज कराया। ग्वारीघाट में बनाई रंगोली: ग्वारीघाट पर फुटप्रिंट क्रू आर्टिस्ट मोक पीएमडीसी सेंटर इंडिया हिपहोप कम्प्युनिटी के युवाओं ने सेवा डुमना मुहिम चलाई। पर्यावरणविद् और वन्यजीव संरक्षण के लिए काम करने वाली निकिता खम्परिया ने बताया कि युवाओं ने घाट पर ही डुमना को बचाने से जुड़ी रंगोली और संगीत की प्रस्तुति दी। यहां आने वाले लोगों को समझाने का प्रयास किया कि सरकार किस तरह से डुमना में बड़े-बड़े प्रोजेक्ट लगाकर वन्य जीवों के लिए खतरा पैदा कर रही है। उनके अनुसार शहर से लगे इस जंगल को नष्ट करने की साजिश हो रही है। कलाकार दिव्या सिंह ने कहा कि हमारे साथी डुमना को बचाने के लिए लगातार इस तरह से शहर के अलग-अलग स्थानों में इवेंट कर रहे हैं। ये शहर की पीढ़ी को बचाने की मुहिम है। पर्यावरण को आज नहीं बचाया गया तो आने वाले समय में सांस लेना भी मुश्किल होगा। चित्र के माध्यम से हरे-भरे शहर को बिना हरियाली के बताकर ये समझाने का प्रयास किया कि जंगल साफ होंगे तो कुछ नहीं बचेगा। घाट पर मिली सराहना: घाट पर नर्मदा दर्शन करने आने वालों ने भी इस मुहिम को सराहा। विशाल हंस, विजय सिंह ठाकुर, डॉ.प्रतीक मोदी, डॉ.अखिलेश झारिया, अंकित कुमार बर्मन, स्नेहिल सिंह परिहार, दीपेश कारिका, श्रुति परिहार ने बताया कि लोगों ने इस मुहिम को इंटरनेट मीडिया में भी अपलोड कर समर्थन दिया है।