जामवंत योजना के तहत भालुओं की विशेष निगरानी किए जाने से जंगलों में भालुओं की संख्या बढ़ गई है। एक साल से भालुओं के हमले की खबरें भी आ रही हैं। इन सब के चलते अब ग्रामीण अपने खेतों में या पास के पेड़ों पर ऊंचा मचान बनाने लगे हैं। इधर जंगलों में भालुओं की संख्या बढ़ने से विभाग खुश है चूंकि दहशत के कारण सघन वनों में ग्रामीणों का प्रवेश कम हो रहा है। प्रदेश सरकार ने छग के वनों में भालूओं की संख्या को बढ़ाने के लिए दो साल से जामवंत योजना चला रही है। इसके चलते प्रदेश के राष्ट्रीय उद्यानों, अभयारण्यों तथा इनसे लगे वनों के भालूूओं को बचाने और उनकी गणना काम गंभीरता से किया जा रहा है। भालूओं की सतत निगरानी के चलते इनकी संख्या बढ़ी है। इंद्रावती टाईगर प्रोजेक्ट कार्यालय से मिली जानकारी के अनुसार वर्ष 2013- 14 में बस्तर संभाग के वनों में 300 भालू थे। पिछले दो साल में इनकी संख्या चार सौ के ज्यादा हो गई है, इसलिए अब वनों में भालू ज्यादा नजर आ रहे हैं। बकावंड रेंजर सुषमा नेताम बतातीं हैं कि मेटावाड़ा और उससे लगे जंगलों में काफी दिनों से भालू नजर आ रहे हैं। इधर बस्तर रेंज के राजनगर में भी काफी दिनों से भालू दिख रहा है। ग्रामीण भी सतर्क हैं इसलिए जानमाल की क्षति की सूचना नहीं है। इधर क्षेत्र में बढ़े भालूओं की संख्या के कारण ग्रामीण अपने खेतों में पहले से ऊंचा मचान बनाने लगे हैं। वहीं कुरंदी जीरागांव, पुसपाल आदि गांव में किसान पेड़ों पर भी मचान बनाने लगे हैं। इससे उन्हे दो फायदा हो रहा है। दूर तक खेतों की निगरानी तो हो रही है वहीं ऊंचाई पर रहने से भालू के हमले की आशंका भी खत्म हो गई है। --