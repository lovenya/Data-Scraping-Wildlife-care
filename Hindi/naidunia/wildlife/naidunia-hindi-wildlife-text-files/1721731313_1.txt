कोरोना के खौफ के बीच कई लोग अपने घर, परिवार और बच्चों से दूर रहकर बखूबी अपनी जिम्मेदारी निभा रहे हैं। इनमें शामिल हैं एशिया की मानवनिर्मित सबसे बड़ी जंगल संफारी के जू कीपर। वे अपने और परिवार की चिंता छोड़कर शेर, अजगर और तेंदुआ आदि की देखभाल कर रहे हैं। यहां तक घर भी नहीं जा पा रहे हैं। जू कीपर ने नईदुनिया को बताया कि अच्छा हुआ लॉकडाउन में हम सफारी में हैं, यदि हम घर में फंस जाते तो इन वन्यजीवों की देखभाल कौन करता? भालू के बाड़े में तैनात जू कीपर नंदकुमार निषाद ने बताया- मैं रेस्क्यू सेंटर में तीन शेर, तेंदुआ, मगरमच्छ, कवर बिज्जू और अजगर की देखभाल कर रहा हूं। इनके खाने की व्यवस्था, रेस्क्यू, साफ-सफाई का जिम्मा मुझ पर ही है। पिछले कई सालों से इनकी देखभाल कर रहा हूं। अब ये मेरे परिवार का हिस्सा बन गए हैं, क्योंकि ज्यादातर समय इनके बीच ही बीतता है। पहली बार ऐसा हुआ है कि इतने लंबे समय से परिवार और बच्चों से दूर हैं। घर वालों से फोन पर बात हो जाती है तो दिल को तसल्ली मिल जाती है। दोस्तों के मोबाइल से कर लेते हैं घर पर बात जू कीपर संतोष कुमार यादव ने बताया- मैं बंगाल टाइगर की देखभाल करता हूं। उसके खाने की व्यवस्था, बाड़े की साफ-सफाई सब कुछ मुझ पर है। लॉकडाउन लगने के बाद से अपने घर नहीं गया। इस बीच मोबाइल फोन खराब हो गया, अभी तो बनवा नहीं सकते। इसलिए दोस्तों के मोबाइल से घर वालों से बात कर लेते हैं। फोन पर बच्चे घर आने की बात करते हैं, लेकिन क्या करें... वन्यजीवों की देखभाल ज्यादा जरूरी है।