घटना के संबंध में मिली जानकारी के अनुसार ग्राम लबादा निवासी फूलचंद पिता लखेसिंह मर्सकोले बीती रात अपने घर पर सो रहा था। इस दौरान उसने घर का दरवाजा खुला ही रखा था। वहीं रात करीब तीन बजे जंगल के तरफ से दो तेंदुए उसके घर पर आ गए और उन्होंने घर के अंदर घुसकर सो रहे व्यक्ति पर हमला कर दिया। उसके चीखने-चिल्लाने की आवाज सुनकर घर के बाकि सदस्य उठकर आ गए और फिर हल्ला होने से दोनों तेंदुए वहां से भाग गए। जिसके बाद तेंदुओं के हमले से गंभीर रुप से घायल हुए व्यकित को उपचार के लिए जिला अस्पताल में लाकर भर्ती कराया गया है, जहां उसका उपचार किया जा रहा है। तेंदुओं के हमले से घायल की जानकारी अस्पताल चौकी पुलिस को मिलने पर पुलिस ने मौके पर पहुंचकर घायल व उसके स्वजनों के बयान दर्ज कर मामले को विवेचना में लिया है। इस मामले की अग्रिम विवेचना के लिए संबंधित थाना पुलिस को प्रकरण भिजवा दिया है। वहीं इस मामले की सूचना वन अमले को मिलने पर वन अमले ने भी मामले को विवेचना में लिया है।