तेंदुए के शावक का रेस्क्यू कर स्कूल आफ वाइल्ड लाइफ फारेन्सिक एंड हेल्थ साइंस में इलाज किया जा रहा था। वन्यप्राणी विशेषज्ञ डा. केपी सिंह, डा. देवेन्द्र पोधाड़े एवं डा. अमोल रोकड़े की टीम द्वारा तेंदुए का प्रारंभिक परीक्षण करने पर पाया गया कि शावक एग्रेशन एवं स्ट्रेस में था। साथ ही शावक के ऊपरी जबड़े का एक कार्निसल दांत टूटा हुआ था और उसकी जीभ कटी पाई गई थी। वन मंडलाधिकारी अखिल बंसल ने बताया कि शावक के विस्तृत इलाज किए जाने पर ज्ञात हुआ कि यह वन्य प्राणी 'केनाइन-डिस्टेंपर" नामक बीमारी से ग्रसित था, जिसके कारण इलाज के दौरान सोमवार को सुबह लगभग 11 बजे शावक की मृत्यु हो गई। वन्य प्राणी विशेषज्ञों द्वारा चेताया गया है कि इस बीमारी का संक्रमण जिले के अन्य पालतू पशुओं में भी हो सकता है। बीमारी का संक्रमण अन्य पालतू पशुओं में प्रसारित न हो इसके लिए पशुओं में संक्रमण के लक्षण पाए जाने पर तत्काल उसका समुचित उपचार कराए जाने पशुपालकों को सलाह दी गई है। साथ ही ग्राम बनखेड़ी, इन्द्राना और समीपस्थ क्षेत्रों में पालतू पशुओं का प्रिवेन्टेटिव वैक्सीनेशन कराए जाने के संबंध में पशु पालन विभाग को निर्देशित करने के लिए कलेक्टर से आग्रह किया गया है। साथ ही वन मंडल के समस्त उप वन मंडलाधिकारी एवं परिक्षेत्र अधिकारियों का भी बीमारी की रोकथाम के लिए पशु पालन विभाग से संपर्क स्थापित कर समुचित उपाय करने के लिए निर्देशित किया गया है। बीमार तेंदुआ शावक की देखभाल में लगे चिकित्‍सकों का कहना है कि भले ही हम उक्त शावक के जीवन को नहीं बचा सके, लेकिन जिस प्रकार से स्कूल आफ वाइल्ड लाइफ फारेन्सिक एंड हेल्थ साइंस जबलपुर एवं वन विभाग की टीम ने रेस्क्यू कार्य में तत्परता दिखाई वो सराहनीय है।