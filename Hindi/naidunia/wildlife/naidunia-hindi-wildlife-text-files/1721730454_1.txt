अंबिकापुर । नईदुनिया प्रतिनिधि सरगुजा वनमंडल द्वारा विश्व वन्य जीव दिवस पर वन्य जीवों के संरक्षण हेतु जागरूकता रैली निकाली व संगोष्ठी का आयोजन कर समाज के सभी वर्ग के लोगों से वन्य जीवों के संरक्षण व संवर्धन के लिए आगे आने का आह्वान किया गया। सरगुजा वनमंडल के निरीक्षण कुटीर में विश्व वन्य जीव दिवस का आयोजन संपन्न हुआ। आयोजित संगोष्ठी के मुख्य अतिथि सीएस तिवारी मुख्य वन संरक्षक वन्य प्राणी, विशिष्ट अतिथि अनुराग पाण्डेय मुख्य कार्यपालन अधिकारी जिला पंचायत एवं कार्यक्रम की अध्यक्षता वनमंडलाधिकारी प्रियंका पाण्डेय ने की। कार्यक्रम में भारतीय वन्य जीव संस्थान देहरादून के सीनियर बयोलाजिस्ट लक्ष्मीनारायणन एवं अंकित कुमार भी उपस्थित थे। कार्यक्रम की शुरुआत नागारोले टाइगर रिजर्व कर्नाटक में जंगली हाथी के हमले से मृत हुए मनीकंडन भावसे वन संरक्षक एवं फील्ड डायरेक्टर नागारोले टाईगर रिजर्व की शांति के लिए मौन धारण कर किया गया। सभी अतिथियों ने वन्य जीव दिवस के अवसर पर वन्य प्राणियों के संरक्षण के लिए प्रेरित किया। संगोष्ठी में अमलेंदू मिश्रा एवं प्रभात दुबे ने भी अपने उद्बोधन से आंकड़ों सहित वन्य प्राणियों के संरक्षण एवं उपस्थिति की जानकारी दी। आभार प्रदर्शन एसबीएस चंदेल संयुक्त वनमंडलाधिकारी ने किया। इसके पहले शहर में जन जागरूकता रैली भी निकाली गई। रैली के माध्यम से आमजनों से वन्य जीवों के संरक्षण व संवर्धन का आह्वान किया गया।