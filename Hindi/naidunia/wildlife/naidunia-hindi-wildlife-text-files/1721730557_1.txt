0 संरक्षित वन्य जीव की तस्करी में शामिल हैं सभी आरोपी, छोड़ा गया पेंगोलिन को 0 तैमोर पिंगला अभयारण्य क्षेत्र से पकड़ा गया था पेंगोलिन को बलरामपुर/राजपुर । नईदुनिया न्यूज बलरामपुर जिले की डौरा पुलिस ने सेमरसोत अभयारण्य क्षेत्र में अति दुर्लभ संरक्षित वन्य जीव पेंगोलिन का सौदा करते सात लोगों को गिरफ्तार किया है। आरोपी के कब्जे से जीवित पेंगोलिन के अलावा उनकी खाल तथा तीन नग बाइक व चार नग मोबाइल भी जब्त की गई है। बरामद पैंगोलिन की कीमत अंतरराष्ट्रीय बाजार में 10 लाख रुपये आंकी गई है। आरोपियों से पूछताछ में वन्य जीवों के तस्करी के संबंध में जानकारी मिलने की संभावना है। एडिशनल एसपी पंकज शुक्ला ने बताया कि बुधवार की रात एसपी टीआर कोशिमा को मुखबिर से सूचना मिली कि सूरजपुर जिले के कुछ लोग डौरा चौकी क्षेत्र के सेमरसोत अभयारण्य इलाके में दुर्लभ वन्य जीव पेंगोलिन के खरीद-बिक्री का सौदा करने आने वाले हैं। इस पुख्ता सूचना पर एसपी श्री कोशिमा ने दुर्लभ वन्य जीव पेंगोलिन के अवैध कारोबार में जुटे लोगों की गिरफ्तारी के निर्देश दिए। एडिशनल एसपी पंकज शुक्ला के मार्गदर्शन में साइबर सेल, डौरा चौकी व राजपुर थाने की संयुक्त टीम गठित कर सेमरसोत क्षेत्र में निगरानी में लगाया गया। देर रात पुलिस ने पेंगोलिन सौदा करते सात लोगों को गिरफ्तार किया। पुलिस ने बताया कि राजपुर थाना क्षेत्र के ग्राम लिलौती निवासी उमेश ठाकुर की मदद से अमदरी निवासी रामलाल व बूढ़ाबगीचा का रामअवतार को अति दुर्लभ संरक्षित वन्य जीव पेंगोलिन का सौदा करने सूरजपुर जिले के लोग आए थे। रंगे हाथों पकड़े जाने के बाद जब पुलिस ने उनके पास रखे सामानों की जांच की तो 13 किलो 800 ग्राम का जीवित पेंगोलिन बरामद हुआ तथा उसके कुछ खाल भी जब्त किए गए। आरोपी तीन बाइकों से वहां पहुंचे थे। इस पूरे मामले में पुलिस ने सूरजपुर जिले के रमकोला थानांतर्गत ग्राम करवां निवासी जोसेफ लकड़ा पिता मंगलसाय लकड़ा 27 वर्ष, कमलेश्वर लकड़ा पिता मंगलसाय लकड़ा 42 वर्ष, पस्ता थाना के लिलौती निवासी उमेश ठाकुर पिता वीरसाय 32 वर्ष, परमेश्वर पिता वीरसाय 20 वर्ष, रमेश कुमार पिता सिरसाय ठाकुर 23 वर्ष, राजपुर थाना के अमदरी निवासी रामलाल पिता स्व. मंगला नगेशिया 50 वर्ष तथा बूढ़ाबगीचा निवासी रामअवतार पिता जूठन राम बरगाह 45 वर्ष को भारतीय वन्य जीव संरक्षण अधिनियम 1972 की धारा 39, 44, 48क, 50, 51, 52 के तहत गिरफ्तार कर लिया है। इस कार्रवाई में उपनिरीक्षक अवनीश कुमार श्रीवास, सहायक उपनिरीक्षक राजेंद्र पाण्डेय, आरक्षक सुधीर सिंह, मंगल सिंह, राजकमल सैनी, प्रदीप साना, राजकिशोर पैकरा आदि सक्रिय रहे। गड़ा धन मिलने की अफवाह पुलिस पूछताछ में पता चला कि अति दुर्लभ व संरक्षित वन्य जीव पेंगोलिन को लेकर पकड़े गए आरोपियों में यह भ्रम था कि इसका उपयोग कर गड़ा धन प्राप्त किया जा सकता है। गड़ा धन निकालने पूजा-पाठ करने, तथा पूजा-पाठ पश्चात गड़ा धन मिलने की स्थिति में इसे लाकर देने वाले व्यक्तियों को 10 लाख रुपये दिए जाने का सौदा तय किया जा रहा था। तैमोर पिंगला अभयारण्य से पकड़ा सूरजपुर जिले के रकमोला थानांतर्गत करवां निवासी जोसेफ लकड़ा व कमलेश्वर लकड़ा द्वारा पेंगोलिन को तैमोर पिंगला अभयारण्य क्षेत्र से पकड़ा गया था। उनकी पहचान लिलौती के उमेश ठाकुर से थी। उसी के सहयोग से राजपुर क्षेत्र के लोगों को उक्त पेंगोलिन उपलब्ध कराने सौदेबाजी की तैयारी चल रही थी। जीवित पेंगोलिन को सेमरसोत अभयारण्य के वन अधीक्षक एसएन नेताम से पहचान पश्चात तैमोर पिंगला अभयारण्य में स्वच्छंद विचरण करने हेतु छोड़ने सुुपुर्दनामे में दिया गया है। विदेशों में जबरदस्त मांग एडिशनल एसपी पंकज शुक्ला ने बताया कि भारत में पाए जाने वाले पेंगोलिन की चीन, डेनमार्क, थाइलैंड, इंडोनेशिया, सिंगापुर आदि देशो में जबरदस्त मांग है। इसका उपयोग दवा बनाने के लिए किया जाता है। जिस दुर्लभ पेंगोलिन को जब्त किया गया है, उसकी अंतरराष्ट्रीय बाजार में लगभग 10 लाख रुपये कीमत है। यदि यह चीन पहुंच जाता तो उसकी कीमत 25 लाख रुपये तक होती। उन्होंने बताया कि इंटरपोल के अनुसार पेंगोलिन दुनिया में सबसे ज्यादा तस्करी किए जाने वाला दुर्लभ वन्य जीव है। भारत में भी भारतीय जीव वन्य संरक्षण अधिनियम 1972 के अनुसूचि 1 में पेंगोलिन को अति दुर्लभ संरक्षित वन्य जीव की श्रेणी में रखा गया है, जो बाघ, गेंडा के समकक्ष संरक्षित है।