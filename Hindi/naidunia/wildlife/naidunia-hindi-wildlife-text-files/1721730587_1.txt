राजधानी के शैलेंद्र नगर निवासी निखिल बानी ने पिछले दिनों ऑल इंडिया वाइल्ड लाइफ फोटो प्रतियोगिता एवं प्रदर्शनी-2018 का खिताब अपने नाम किया। दरअसल कोलकाता की गगनेंद्र आर्ट गैलरी में 28 से 31जुलाई के बीच यह प्रतियोगिता आयोजित हुई। निखिल को सोशल मीडिया से प्रतियोगिता के बारे में जानकारी मिली, जिसमें उन्होंने खुद की ली हुई दो फोटोज भेजी। उनके द्वारा जंगल में भ्रमण करते हुए शेर की एक फोटो को जजेस ने सलेक्ट कर उन्हें पुरुस्कृत किया। निखिल ने बताया कि जजेस का कहना था कि जंगल के बिना शेर अधूरा है और शेर के बिना जंगल अधूरा है और उनकी फोटो दोनों चीजों को बखूबी बयां करती है। इसलिए फोटो का चयन खिताब के लिए किया गया। इस प्रतियोगिता में देश के विभिन्न प्रांतों से प्रतिभागियों ने हिस्सा लिया और सैकड़ों फोटोज प्रस्तुत किए गए। निखिल छत्तीसगढ़ के एक मात्र ऐसे फोटोग्राफर थे, जिनकी फोटो को प्रतियोगिता में सलेक्ट किया गया। वे पेशे से बिजनेसमैन हैं और शौक के लिए फोटोग्राफी करते हैं।