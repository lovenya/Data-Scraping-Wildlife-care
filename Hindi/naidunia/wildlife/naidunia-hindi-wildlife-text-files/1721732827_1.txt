अभिषेक शर्मा. शिवपुरी। प्रधानमंत्री नरेन्द्र मोदी ने अपने जन्मदिन पर नामीबिया से आए चीतों को बाड़े में छोड़ा। 75 साल बाद देश में एक बार फिर चीते दौड़ते हुए दिखाई दिए। देश को यह तोहफा भले ही प्रधानमंत्री के जन्मदिन पर मिला लेकिन कूनो में होने वाले कार्यक्रम में प्रधानमंत्री अपना जन्मदिन नहीं मनाया। वन विभाग से जुड़े अधिकारियों की मानें तो स्पष्ट निर्देश मिले थे कि कार्यक्रम स्थल पर प्रधानमंत्री के जन्मदिवस से संबंधित कोई भी होर्डिंग या बैनर नहीं लगाया जाएगा। वन विभाग ने पहले से ही जन्मदिन की बधाई देने के होर्डिंग और बैनर बनवा लिए थे, लेकिन इन्हें हटा दिया गया है। इसके साथ ही 13 ऐसे चीता मित्रों की सूची भी पुलिस द्वारा सौंपी गई है जिन पर आपराधिक प्रकरण दर्ज हैं। इन्हें किसी भी हालत में पास जारी न करने और प्रवेश न देने के निर्देश दिए गए हैं। वन विभाग से जुड़े एक अधिकारी ने बताया कि चीतों की पुर्नस्थापना वन्यजीव के इतिहास की बड़ी घटना है क्योंकि पहली बार इन्हें दूसरे महाद्वीप से लाकर बसाने का प्रयास किया जा रहा है। इस दिन प्रधानमंत्री का जन्मदिन था तो इसी के चलते बधाई संबंधी कई बैनर व होर्डिंग बनवाए गए थे। अधिकारियों के अनुसार निर्देश मिले कि प्रधानमंत्री इस कार्यक्रम को किसी भी तौर पर खुद की निजी उपलब्धि के तौर पर प्रदर्शित नहीं करना चाहते हैं। 13 लोगों की सूची सौंपी कूनो के अंदर होने वाले कार्यक्रम में तय अतिथियों के साथ करीब 200 चीता मित्र रहे। इसमें 13 चीता मित्र ऐसे हैं जिन पर गंभीर अपराध दर्ज हैं। इनकी सूची वन विभाग को दी गई थी। इसमें रामअवतार गुर्जर निवासी मोरावन, राधेश्याम गुर्जर निवासी मोरावन, गुलजार सिंह पठारी, सुल्तान गुर्जर निवासी मोरावन, प्रदीप शर्मा अगरा, हजरत यादव निवासी सेसईपुरा आदि के नाम शामिल हैं। इसके पीछे कारण है कि किसी भी आपराधिक प्रवृत्ति के व्यक्ति का प्रधानमंत्री के साथ फोटो न आए और बाद में विवाद न हो।