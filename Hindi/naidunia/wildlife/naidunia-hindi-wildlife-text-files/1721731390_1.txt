रायपुर। नईदुनिया प्रतिनिधि जगदलपुर से विशाखापट्टनम जाने वाले राष्ट्रीय राजमार्ग पर अब वन्यजीवों की तड़पकर मौत नहीं होगी। इस मार्ग पर वन्यजीवों की होने वाली मौतों को वन विभाग ने गंभीरता से लिया है। इस पर लगाम लगाने के लिए कोंडागांव के डोंगरीगुड़ा गांव में दो एकड़ में अस्थाई ट्रांजिट ट्रीटमेंट सेंटर बनाने का निर्णय लिया गया है, जहां घायल वन्यजीवों का उपचार किया जाएगा। एक करोड़ की लागत से बनने वाले सेंटर का खाका वन विभाग ने तैयार कर लिया है। आला अधिकारियों के अनुसार जल्द ही इस पर काम शुरू किया जाएगा। इस सेंटर के खुलने के बाद घायल वन्यजीवों को उपचार के लिए रायपुर नहीं लाना पड़ेगा। जगदलपुर-विशाखापट्टनम मार्ग पर अक्सर वन्यजीव वाहनों से टकराकर घायल होते रहते हैं। इन्हें उपचार के लिए मजबूरी में जंगल सफारी रायपुर लाना पड़ता है। प्रदेश में सिर्फ एक रेस्क्यू सेंटर जंगल सफारी में है, जहां घायल वन्यजीवों का उपचार होता है। घायल वन्यजीवों को रायपुर लाने के लिए वन कर्मचारियों को काफी मशक्कत करनी पड़ती है। बस्तर के दोनों सर्कल कांकेर और जगदलपुर से वन्यजीवों को लाने के दौरान उनकी मौत भी हो जाती है। दूसरी तरफ प्रदेश में एक ही रेस्क्यू सेंटर होने से जंगल सफारी में भीड़ अधिक हो जाती है। इसे देखते हुए वन विभाग ने कोंडागांव में ट्रांजिट ट्रीटमेंट सेंटर बनाने का निर्णय लिया है। वन्यजीवों के खाने-पीने की होगी पूरी व्यवस्था ट्रांजिट ट्रीटमेंट सेंटर में अलग-अलग प्रजाति के वन्यजीवों के लिए अलग-अलग बाड़े बनाए जाएंगे। उपचार के लिए एक डॉक्टर की नियुक्ति की जाएगी। यहां घायल वन्यजीवों को खाने-पीने की पूरी व्यवस्था रहेगी। गर्मी में आते हैं अधिक मामले वन विभाग के अधिकारी ने बताया कि गर्मी में वन्यजीवों के घायल होने के मामले अधिक आते हैं। दरअसल, वन्यजीव भूख-प्यास मिटाने के लिए जंगल से बाहर आते हैं और दुर्घटनाग्रस्त हो जाते हैं। हर गर्मी में ऐसे 12 से अधिक मामले सामने आते हैं। कभी तेंदुआ तो कभी भालू और कभी अन्य जानवर घायल होते रहते हैं। वन्यजीव विशेषज्ञ का कहना है कि कोंडागांव में ट्रीटमेंट सेंटर बन जाने से वन्यजीवों की जिंदगी बढ़ जाएगी। वन्यजीव दुर्घटना में घायल होने के बाद उसी अवस्था में जंगल में चले जाते हैं और बीमार होकर दम तोड़ देते हैं, ट्रीटमेंट सेंटर में उपचार, देखरेख की अच्छी व्यवस्था होने से उनकी उम्र बढ़ जाएगी। ------ वर्जन बस्तर रेंज में वन्यजीवों के वाहनों से टकराकर घायल होने की घटना सामने आती रहती है। घायलों को उपचार के लिए जंगल सफारी रेस्क्यू सेंटर रायपुर ले जाना पड़ता है। इसे देखते हुए कोंडागांव में ट्रांजिट ट्रीटमेंट सेंटर बनाने का निर्णय लिया गया है। एसएसडी बडगैय्या, मुख्य वन संरक्षक कांकेर