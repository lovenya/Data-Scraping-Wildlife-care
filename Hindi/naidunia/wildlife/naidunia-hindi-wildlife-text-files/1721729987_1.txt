दुर्गूकोंदल के हामतवाही गांव के आसपास शुक्रवार सुबह बाघ नजर आने से ग्रामीण दहशत में हैं। सूचना पर रेंजर के साथ वन अमला मौके पर पहुंचा और पूछताछ के बाद बाघ के पदचिन्हों की तलाश में जुट गया। रेंजर ने इलाके में बाघ के होने की पुष्टि नहीं की है, लेकिन ग्रामीण इसका दावा करते रहे। करीब माहभर से दुर्गूकोंदल के आसपास बाघ देखे जाने की खबरें आती रही हैं। हामतवाही के ग्रामीण कलेश्वर ने बताया कि शुक्रवार सुबह वह जैसे ही बाड़ी की तरफ गया, थोड़ी दूर में बाघ नजर आया। डर के मारे शोर मचाने लगा, जिससे वह जंगल की ओर भाग गया। तब तक बड़ी संख्या में ग्रामीण जुट गए थे। वन विभाग को सूचना दी गई। रेंजर महेंद्र यदु, अखंड प्रताप तिवारी, विरेंद्र सिन्हा, मनीष कुमार आदि मौके पर पहुंचे और ग्रामीणों को न डरने की सलाह दी। जगह का मुआयना कर बाघ के पदचिन्ह खोजने लगे। ग्रामीण राजेंद्र ठाकुर, नरसिंह, विनय व हनेश ने बताया कि पहले भी कुछ लोगों ने गांव के आसपास बाघ को देखने का दावा किया है। दोड़दे कादर गांव के पास भी ग्रामीणों ने बाघ और दो शावकों को सड़क पार करते देखा है। चिखली पहाड़ी में लकड़ी बीनने जंगल गए बंशी नाग का सामना भी बाघ से हो चुका है। आसपास के अन्य गांव के ग्रामीण भी बाघ की दहाड़ सुने जाने की पुष्टि करते हैं। सूचना नहीं, तस्दीक की जाएगी : सीसीएफ कांकेर के मुख्य वन संरक्षक एचएल रात्रे ने कहा कि उन्हें फिलहाल जिले में बाघ के होने की कोई सूचना नहीं है। ग्रामीणों के दावे पर अमला भेजकर मामले की तस्दीक कराएंगे। अगर खबर सच निकली तो वन विभाग के लिए यह अच्छी बात है। --