बदनावर (नईदुनिया न्यूज)। मप्र इको पर्यटन विकास बोर्ड एवं वन विभाग के तत्वावधान में आयोजित अनुभूति कार्यक्रम केतहत स्कूली बच्चों को अतिप्राचीन, प्रसिद्ध धार्मिक व पयर्टन स्थल कोटेश्वर के वनक्षेत्र का भ्रमण कराया। इसमें कक्षा नौवीं से 12वीं तक में अध्ययनरत 130 विद्यार्थियों को वन्य प्रकृति से रूबरू कराया गया। अनुभूति कार्यक्रम में शासकीय उमावि कानवन, कोद एवं बिड़वाल में अध्ययनरत छात्र-छात्राएं शामिल हुए। इन्हें कोटेश्वर वनक्षेत्र का पैदल भ्रमण करवाया गया। वनों में पाई जाने वाले विभिन्ना तरह की सामग्रियां, पेड़ों, उनकी मिट्टी, वनीय कटाव, वनोपज एवं अन्य तरह की जानकारी प्रदान की गई। इस दौरान विद्यार्थियों ने वन में पाए जाने वाली जैव विविधता जैसे पेड़-पौधे, कीट-पंतगों, पशु-पक्षियों के प्रत्यक्ष एवं अप्रत्यक्ष प्रमाणों की उपस्थिति का अनुभव किया। मास्टर ट्रेनर जितेंद्र गौड़ व संजयकुमार दीक्षित ने औषधीय पेड़-पौधों से परिचय करवाते हुए उनके गुणधर्म व वन्य प्राणियों के पदचिन्हों को देखकर उनके पहचान की जानकारी से अगवत कराया। साथ ही जैव विविधता, पारिस्थितिकी तंत्र, वनस्पति, पशु, पक्षी एवं वनों के संरक्षण के प्रति जागरूक कराया गया। पर्यावरण संरक्षण आदि विभिन्ना पहलुओं के बारे में विस्तारपूरक समझाइश दी। महू की शारदा चौबे ने विद्यार्थियों को पांच-पांच पौधे लगाने का संकल्प दिलाया। इस दौरान विद्यार्थियों ने प्रकृति के मध्य नृत्य एवं गायन की भी उत्कृष्ट प्रस्तुतियां दीं। प्रतियोगिता में विजेता विद्यार्थियों को प्रमाण पत्र देकर पुरस्कृत किया गया। वन मंडल अधिकारी अक्षय राठौड़ के निर्देशन एवं उप वन मंडल सरदारपुर के अधिकारी संतोष कुमार रनसोरे के मार्गदर्शन में वन परिक्षेत्र अधिकारी महेश कुमार अहरिवार के नेतृत्व में अनुभूमि कैंप का आयोजन किया गया था। वन क्षेत्र भ्रमण के दौरान शिक्षक जागृति मुकाती, दौलतसिंह धारविया, श्वेता जोशी कानवन, कोद के प्राचार्य भरतलाल पाटीदार, शिक्षक जेबा शेख, रीता सावंत एवं बिड़वाल प्राचार्य मुकेश भारती, शिक्षक बालाराम परमार, ललिता चौधरी आदि के साथ वन विभाग के उप वन क्षेत्रपालद्वय कमलेश प्रसाद मिश्रा व विजय भूरिया, वन समिति अध्यक्ष मोहन, मुकामसिंह चौहान, वनरक्षक बहादुरसिंह रंदा, गोकुलसिंह नर्गेश आदि मौजूद थे। --------------------------