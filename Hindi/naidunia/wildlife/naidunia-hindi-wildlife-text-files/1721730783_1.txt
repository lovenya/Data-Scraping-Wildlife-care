वन विभाग में वन्य प्राणियों की मौत का सिलसिला लगातार जारी है। जंगल सफारी में शावकों की मौत, कानन पेंडारी में व्हाइट टाइगर विजय की मौत या फिर राजकीय पशु वन भैंसे की मौत का मामला हो, वन विभाग वन्य प्राणियों की देखभाल करने में अक्षम साबित होता दिखाई दे रहा है। जंगल सफारी में शावकों की मौत अक्टूबर में हुई है, लेकिन शावकों के मौत की रिपोर्ट अभी तक नहीं आई है। पक्षी से सर्प छूटकर बाड़े में गिर गया होगा, जिससे उसकी मौत हो गई। वहीं वन विभाग राजकीय पशु के मौत की वजह उम्र का अधिक होना बता रहा है। वन विभाग के अधिकारियों द्वारा दिए गए बयान से यह अंदाजा लगाया जा सकता है कि वन विभाग वन्य प्राणियों की मौत को लेकर कितना गंभीर है। विभाग के अधिकारी का कहना है कि शावकों की मौत की रिपोर्ट साल के प्रथम सप्ताह में आएगी। ज्ञात हो कि एशिया के सबसे बड़े मानव निर्मित जंगल सफारी में वसुंधरा नामक शेरनी ने जून 2018 में चार नन्हे शावकों को जन्म दिया था। जन्म के बाद ही एक नन्हे शावक की मौत हो गई थी। वन विभाग के अधिकारियों ने शावक की मौत की वजह बेहद कमजोर होना बताया था। पांच से छह माह के भीतर ही वसुंधरा गर्भवती हो गई और उसने अक्टूबर माह में एक साथ तीन शावकों को जन्म दिया। इसमें भी वन विभाग के कर्मचारियों की लापरवाही है। शेरनी को टाइगर से दूर रखना था। जन्म के बाद ही एक शावक की मौत तथा कुछ दिन बाद ही दो अन्य शावकों की भी मौत हो गई। वन विभाग के अधिकारियों ने मामले को गंभीरता से लेते हुए जांच रिपोर्ट मंगवाई थी, लेकिन तीन माह बीत जाने के बाद भी जांच रिपोर्ट नहीं आ पाई है। दिल्ली जू से लाया गया था विजय कानन पेंडारी में पर्यटकों के चहेते व्हाइट टाइगर विजय और एक अन्य बाघ को कानन पेंडारी जू प्रशासन 10 वर्ष पूर्व वर्ष 2008 में दिल्ली के नेशनल जू से लाया था। विजय को बुधवार सुबह विजिटर एरिया में छोड़ा गया था। वह वहां दिनभर दर्शकों को अपनी ओर आकर्षित करता रहा। शाम पांच बजे के बाद उसे नाइट सेल्टर एरिया में शिफ्ट किया गया। सभी वन्यप्राणियों को जू कीपर खाना देने के बाद रात साढ़े आठ बजे केज बंद करने के बाद चाबी देकर चला गया। दूसरे दिन सुबह केज खोलने पर विजय मृत हालत में मिला। व्हाइट टाइगर की मौत के बाद वन विभाग के अधिकारियों का कहना है कि पक्षी अपने भोजन के लिए सर्प में मुंह में दबाकर ले जाते हैं। ऐसे में सर्प पक्षी के मुंह से छूट जाते है। इस वजह से इस तरह की घटनाएं घटती हैं। व्हाइट टाइगर की मौत कोबरा के डसने की बात सामने आई है। कॉलर आईडी लगने के बाद वन विभाग को वन भैसे की मौत की नहीं मिली जानकारी छत्तीसगढ़ के राज्यकीय पशु वन भैसा गरियाबंद जिले के मैनपुर विकासखंड अंतर्गत आने वाले ग्राम बरदूला खेत में मृत अवस्था में पड़ा मिला। वन भैसा श्यामू नाम से जाना जाता था। इस वन भैसे के गले मे कुछ माह पहले वन विभाग द्वारा कॉलर आईडी लगायी गई थी। जिससे श्यामू के विचरण के पल-पल की जानकारी वन अमले के सुरक्षाकर्मियों को मिलती रहे। वन भैसे का लोकेशन शुक्रवार की दोपहर तीन बजे तक मिली उसके बाद नहीं मिला। वन भैसा के मरने के बाद ग्रामीणों ने वन विभाग को जानकारी दी, तब विभाग को इसकी जानकारी मिली। वन विभाग के अधिकारियों ने तर्क दिया कि वन भैंसे की उम्र हो गई थी जिसकी वजह से उसकी मौत हो गई। ठीक इसी तरह वर्ष 2018 के जनवरी माह में रिर्जव एरिया तोरेगा में तकरीबन आठ वर्षीय शेर के शिकार हो गया था। पुलिस ने शेर की खाल के साथ के दो आरोपियों को गिरफ्तार किया गया था। वाइल्ड लाइफ क्राइम पर सेमिनार वन विभाग द्वारा वाइल्ड लाइफ क्राइम पर चार से पांच जनवरी को दो दिवसीय सेमिनार आयोजित की जाएगी। इस सेमिनार में वन विभाग के डीएफओ, एसडीओ तथा पुलिस विभाग के डीएसपी, सीएसपी और थाना प्रभारी रहेंगे। सेमिनार वन मुख्यालय सभागार रायपुर में आयोजित किया जाएगा। सेमिनार में जानकारी दी जाएगी किस तरह अपराध पर लगाम कैसे लगाया जाए, कोर्ट में चलान किस तरह पेश किया जाए जिससे आरोपी को सजा दिलाया जा सके। क्योंकि सड़क हादसे में वन्य जीवों के मौत के मामले बढ़ रहे हैं, क्योंकि जंगल में सड़क निर्माण कार्य अधिक हो रहा है। इसलिए स्पीड में चलने वाली गाड़ियों से टकराकर वन्य प्राणियों की मौत हो रही है। वर्जन जंगल सफारी में नन्हे शावकों की मौत मामले में अभी तक रिपोर्ट नहीं आई है। अगले सप्ताह रिपोर्ट आएगी उसके बाद ही मौत की वजह का खुलासा हो पाएगा। - सीके खेतान, अतिरिक्त प्रमुख सचिव, वन विभाग