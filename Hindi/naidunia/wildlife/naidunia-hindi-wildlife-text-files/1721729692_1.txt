बस्तर में धान बोनी के पहले ग्रामीण परंपरानुसार मातागुड़ी के पास साजा पेड़ के नीचे कीचड़ कर इसमें धान बीजों को मिलाते हैं। इस प्रक्रिया को ग्रामीण धरती में बीजों का गर्भधारण मानते हैं। इस प्रक्रिया के बाद बस्ती के सभी पुरूष सामूहिक शिकार करने वनों में जाते हैं और अपने सामने आने वाले किसी भी वन्यप्राणी को तीर और भालों से मार डालते हैं। पर्यावरण से जुड़े लोग मानते हैं कि बस्तर में पारद की परंपरा के कारण ही शुरू से यहां वन्य प्रणियों की संख्या अपेक्षाकृत कम रही है। यह भी बताया गया कि पारद की आड़ में कुछ लोग जल स्त्रोतों में जहर घोल कर मछलियों से लेकर जलीय पक्षियों को भी मार करते हैं। इन दिनों पूरे बस्तर संभाग में पारद चल रहा है। बास्तानार और कोड़ेनार के ग्रामीण तो हर साल की तरह कुटरू जंगल गए हैं। वे मारे गए शिकार का मांस सूखाकर रखते हैं और इसका उपयोग बारिश के दिनों में करते हैं। सूत्रों ने बताया कि इन दिनों ओड़िशा के ग्रामीण खोलाब नदी पार कर माचकोट रेंज के पुलचा, तोलावाड़ा, गुमलवाड़ा, तुलसी डोगरी, पुसपाल आदि जंगलों में आकर पारद कर रहे हैं। पारद को ग्रामीण बीजपंडूम के बाद पूजा का अनिवार्य हिस्सा मानते हैं इसलिए इस कृत्य में कई वन सुरक्षा समिति के सदस्य भी शामिल हो रहे हैं। निगरानी के आदेश 'दो राष्ट्रीय उद्यानों व तीन अभयारण्यों के साथ संभाग के वनों में विचरण करने वाले प्राणियों की निगरानी करने के आदेश दिए गए हैं। इस काम में वनकर्मियों , वन सुरक्षा व वन प्रबंधन समितियों के सदस्यों को लगाया गया है।' -वी रामाराव, सीसीएफ (वन्यप्राणी)जगदलपुर ---