भारत में आर्थिक विकास के साथ-साथ दिन प्रतिदिन पर्यावरण का विघटन हो रहा है और इसका सीधा प्रभाव वन्य जीवों पर पड़ रहा है। सभी वन्यजीव पारिस्थिकीय तंत्र के लिए आवश्यक हैं। अगर कोई भी वन्यजीव विलुप्त होता है या संख्या में कमी आती है तो इसका नकारात्मक प्रभाव प्रकृति पर पड़ता है। वर्तमान समय में विद्यार्थियों में वन्य जीवों के संरक्षण के लिए जन-जागरूकता अति आवश्यक है। इस अवसर पर आंतरिक गुणवत्ता एवं आश्वासन प्रकोष्ठ के संयोजक रवीन्द्र सिंह चंद्रवंशी ने वन्यजीवों के संरक्षण में संयुक्त राष्ट्र विकास कार्यक्रम द्वारा घोषित 17 संपोषित विकास लक्ष्यों में 3 लक्ष्य जलीय जीवों की सुरक्षा, धरती पर जीवन और जलवायु कार्रवाई के बारे में बताया। रवींद्र सिंह चंद्रवंशी के अनुसार विकास के कारण पर्यावरण विघटन जो हो रहा है उसे संपोषित विकास के द्वारा दूर किया जा सकता है। संस्था के प्राचार्य डा. केके मरकाम ने इस अवसर पर संबोधित करते हुए कहा कि जैव विविधता के द्वारा एक्स सीटू एवं इन सीटू के संदर्भ में राष्ट्रीय उद्यान एवं चिड़ियाघर के बारे में विस्तार से बताया। राष्ट्रीय उद्यान में जीव-जंतुओं को उसके नैचुरल हैबिटाट में रखा जाता है, जबकि चिड़ियाघर में उनको पालतू बना कर रखा जाता है, जो कि वन्य जीव संरक्षण का एक उपाय है। डा. मरकाम ने साथ ही जीव-जंतुओं पर भूमंडलीय तापन व प्रदूषण से पड़ने वाले प्रभावों के बारे में बताया। इस अवसर पर महाविद्यालय के सहायक प्राध्यापक एमएल नेताम, सहायक प्राध्यापक हेम प्रसाद पटेल, सहायक प्राध्यापक कुलेश्वर प्रसाद, सहायक प्राध्यापक डा. अभिषेक मिश्र, हितेंद्र बोरकर, जीवराखन जैन, रीता नेताम, लक्ष्मी छाया भोजवानी, राजकिशोर साहू, हरिराम साहू, रूपेंद्र ठाकुर, धमेंद्र सिन्हा, सुधीर कुमार साहू, मधु कावड़े, सोमनाथ साहू जीतेंद्र ठाकुर, नरेश साहू, नंदनी साहू एवं विद्यार्थीगण उपस्थित थे।