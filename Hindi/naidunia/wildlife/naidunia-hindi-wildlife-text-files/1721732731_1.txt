कूनो में इस तरह आ सकते हैं पर्यटक देश-विदेश से कूनो में चीते और घड़ियाल देखने आने वाले पर्यटकों को आने-जाने में भी कोई परेशानी नहीं होगी। जयपुर और ग्वालियर तक पर्यटक हवाई सेवा से आ सकते हैं। - ग्वालियर-श्योपुर रेल मार्ग पर अभी काम चल रहा है। इसलिए पर्यटक यहां सिर्फ निजी वाहन या टैक्स से आ सकते हैं। ग्वालियर से कूनो तक की दूरी 174 किमी है। पर्यटक यहां से निजी या टैक्सी से मोहना, बैराड़, पोहरी से सेसईपुरा होते हुए टिकटोली गेट तक पहुंच सकते हैं। - खजुराहो आने वाले पर्यटक झांसी से शिवपुरी में माधव नेशनल पार्क घूमने के बाद पोहरी होते हुए 80 मिली सफर कर कूनो आ सकते हैं। जबकि जबकि जयपुर हवाई अड्डे से सवाई माधौपुर के रणथंभौर पार्क की दूरी 160 किमी है। रणथंभौर नेशनल पार्क के गेट से कूनो नेशनल पार्क की दूरी 126 किमी है। इसके अलावा श्योपुर से 110 किमी दूर पक्षियों के लिए कैलादेवी वन्य जीव अभ्यारण है। श्योपुर से बारां की दूरी 100 किमी, कोटा की 110 किमी, दिल्ली से जयपुर होते हुए श्योपुर की दूरी 450 किमी, आगरा से 284 किमी, खजुराहो की 388, शिवपुरी से 110 जबकि ग्वालियर से 220 किमी है। इसमें जयपुर, ग्वालियर, आगरा में हवाई सेवा भी उपलब्ध है। टूरस्ट सर्किट में इन्हें किया जाएगा शामिल सवाई माधौपुर में रणथंभौर टाइगर रिजर्व के अलावा रणथंभौर दुर्ग, चाैथ का बरवाड़ा, शिवाड़, खंडार, कुशालीपुरा के वाइल्ड लाइफ और धार्मिक स्थल पर्यटकों को लुभा रहे हैं। जबकि शिवपुरी में चांदपाठा, महाराज की छतरी, भदया कुंड हैं। वहीं श्योपुर में पालपुर किला, डोबकुंड, चंबल सेंक्चुरी, मानपुर में रामेश्वर धाम, रघुनाथपुर के कतन्नीपुरा गांव में कछुआ-घड़ियाल का निश्चेना केंद्र, धाेरहट सरकार मंदिर, श्योपुर किला, बंजारा डैम पर भी घूम सकेंगे। कूनो में पर्यटक एक साथ 2 दुर्लभ जीव देख सकेंगे जिले में कूनो-पालपुर नेशनल पार्क 748.7618 वर्ग किलोमीटर एरिया में फैला हुआ है। पार्क के बीचों-बीच से निकली कूनो नदी को घड़ियालों के लिए संरक्षित किया गया है। दिसंबर 2020 में कूनो नदी में घड़ियालों के 50 बच्चे छोड़े गए थे, जो धीरे-धीरे बड़े हो रहे हैं। ऐेसे में कूनो में आने पर्यटक चीतों के साथ घड़ियाल भी देख सकेंगे। कूनो में यह रहेगा टिकट दर कूनो प्रबंधन ने अभी देसी-विदेशी पर्यटकों की जेब पर काेई बोझ नहीं बढ़ाया है। कूनो में अंदर जाने पर 250 रुपये प्रति व्यक्ति टिकट निर्धारित है। जबकि चार पहिया वाहन के प्रवेश (वाहन में अधिकमत 6 लोग)750 रुपये, मिनी बस (वाहन में अधिकमत 15 लोग) 1500 रुपये या बस में प्रति सवारी 250 रुपये का टिकट निर्धारित हैं। यह दरें 1 अक्टूबर 2021 से लागू हैं। कूनो में चीते आने से निश्चित ही पर्यटन को बढ़ावा मिलेगा। बाहर से आने वाले पर्यटकों को कूनो से 80 किमी दूर माधव नेशनल पार्क और 126 किमी दूर रणथंभौर टाइगर रिजर्व भी घूमने जा सकेंगेे। - शिवम वर्मा, कलेक्टर श्योपुर