कोरबा (नईदुनिया प्रतिनिधि)। केंदई रेंज में विचरण कर रहे 58 हाथियों के दल ने ग्राम सिरमिना के निकट बगाही गांव के बाहर खूंटे से बंधे एक दर्जन मवेशियों को मौत के घाट उतार दिया। देर रात हुई इस घटना के बाद ग्रामीण क्षेत्र में भय का माहौल देखा जा रहा है। कटघोर वन मंडल केंदई व पसान परिक्षेत्रों में हाथियाें का उत्पात थमने का नाम नहीं ले रहा। पखवाड़े भर से केंदई में जमे 58 हाथी कभी एक साथ झुंड में तो कभी अलग-अलग दल में बंट कर नुकसान पहुंचा रहे हैं। गुरूवार की रात हाथी के दल सिरमिना के निकट ग्राम बगाही के पास पहुंच गया। ग्रामीणों ने गांव के बाहर पेड़ के नीचे अपनी मवेशी बांध रखा था। खूंटी से बंधे मवेशियों पर दल ने हमला बोल दिया। रंभाते गाय बैल की आवाज सुनकर ग्रामीणों को पता चल गया है कि हाथी गांव के निकट पहुंच गए है। जान का खतरा होने के डर से एक भी ग्रामीण भी घटना स्थल से दूर रहेंगे। वन परिक्षेत्राधिकारी अभिषेक दुबे ने बताया कि जिन किसानाें के मवेशियों को हाथियों ने मौत के घाट उतारा है वे सभी ग्राम बगाही के हैं। गनपत सिंह के दो बछिया व एक गाय, कंवल सिंह के चार गाय व एक बैल, सीताराम के तीन बछिया व एक गाय को हाथियों घटना स्थल पर मार डाला। हाथी के दल पिछले दो दिन से सिरमिना के आसपास विचरण कर रहे हैं। सप्ताह भर के भीतर दल ने 23 किसानाें 32 एकड़ फसल को नुकसान पहुंचाया है। मवेशी व फसल नुकसान के मुआवजा प्रकरण बनाने में वन अमला जुटा है। उधर कोरबा वन मंडल के गुरमा में 16 व सिमकेंदा में 11 हाथी विचरण कर रहे हैं। हाथियाें के कारण क्षेत्र में फसल काटाई का काम बंद हो गया गया है। वन विभाग की ओर से मुनादी के माध्यम से ग्रामीणों को जंगल की ओर न जाने की सलाह दी जा रही है। लोनर हाथी अलग-अलग जगहों में मचा रहे उत्पात ग्रामीण क्षेत्रों में हाथियों के दल से अधिक लोनर से खतरा बना हुआ है। अकेले केंदई रेंज में विचरण कर रहा लोनर हाथी अभी तक चार लोगों की जान ले चुका है। विभागीय अधिकारी की माने तो इन दिनों तीन लोनर हाथी अलग-अलग जगह बनिया, बोटोपाल व मदनपुर में विचरण कर रहे हैं। धान के अलावा किसानों के बाड़ी में लगी सब्जियों के फसल को नुकसान पहुंचा रहे हैं। लगातार बढ़ रही संख्या जिले के दोनों मंडलाें में हाथियाें की संख्या लगातार बढ़ रही है। कोरबा वनमंडल में 27 हाथी विचरण कर रहे है। इनमें 13 हाथी धरमजयगढ़ से तीन दिन पहले आए हैं। इसी तरह कटघोरा वन मंडल में कुल 61 हाथी विचरण कर रहे हैं। सरगुजा क्षेत्र से 12 हाथियों के पहुंचने से यहां भी संख्या बढ़ गई है। बताना होगा कि जिस तादाद में हाथी बढ़ रहे हैं उसके विपरीत वन परिक्षेत्र में सुरक्षा टीम की नियुक्ति भगवान भरोसे है।