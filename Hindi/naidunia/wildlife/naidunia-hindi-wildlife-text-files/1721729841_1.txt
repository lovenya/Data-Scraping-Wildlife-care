महासमुंद जिले के नवागांव क्षेत्र में चार माह पहले भालू को मारने के मामले में दोषियों के खिलाफ जुर्म दर्ज कर कार्रवाई करने के लिए केंद्र व राज्य सरकार को कानूनी नोटिस भेजी गई है। वन्य जीव प्रेमी व सामाजिक कार्यकर्ता कुणाल शुक्ला ने शनिवार को वन्यजीव संरक्षण अधिनियम 1972 की धारा 55 के तहत यह कानूनी नोटिस भेजी है। शुक्ला ने बताया कि अधिनियम में यह प्रावधान है वन अपराध के मामले में, किसी भी नागरिक को अगर न्यायालय में प्रकरण दर्ज करवाना होता है तो रजिस्टर्ड डाक के माध्यम से 60 दिन की नोटिस देनी होती है। उन्होंने नोटिस में वन विभाग के अधिकारियों, टीआई, एएसआई व कांस्टेबल के नाम देकर बताया है कि जंगल में भालू मारने के मामले में इनके विरुद्ध महासमुंद न्यायालय में शिकायत की जानी है। नोटिस के साथ भालू मारने की सीडी व उप वनमंडलाधिकारी महासमुंद द्वारा भालू मारने के आदेश की प्रति भेजी गई है। ये है पूरा मामला 12 मार्च 2016 को महासमुंद जिले के पटेवा थाना क्षेत्र के नवागांव में एक मादा भालू को जंगल में गोलियों से भून दिया गया। भालू वन्य प्राणी संरक्षण अधिनियम 1972 की अनुसूची-1 में दर्ज वन्य प्राणी है। इस मादा भालू द्वारा तीन लोगों को मारना बताया गया था, जिसमें से दो ग्रामीण जंगल में भालू के क्षेत्र में महुआ बीनने गए थे और तीसरा वन विभाग का डिप्टी रेंजर है, जो भालू के क्षेत्र में शवों का मुआयाना करने गया था। भेजे गए नोटिस में बताया गया है कि भालू अपने प्राकृतिक आवास क्षेत्र में था। मानव उसके क्षेत्र में गया था। जिस समय भालू को मारा गया उस समय भालू किसी पर भी आक्रमण नहीं कर रहा था। इससे संबंधित उपलब्ध वीडियो में पुलिसवालों की बातचीत से स्पष्ट है कि भालू किसी पर अटैक नहीं कर रहा था। वीडियो से भी स्पष्ट है कि भालू बहुत दूर था। पुलिस वाले आपस में बात कर रहे थे कि पोजीशन ले लो। वह फिर अटैक करेगा। नोटिस में बताया कि भालू को पुलिस के जवानों ने खुद की या किसी दूसरे की रक्षा करते वक्त नहीं मारा, बल्कि तीन लोगों की मौत के प्रतिशोध में मार गिराया। --