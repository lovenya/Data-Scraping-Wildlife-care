कोरबा (नईदुनिया प्रतिनिधि)। केंदई वन परिक्षेत्र में पिछले कई दिनों से झूंड से बिछड़ कर अकेले घूम रहा हाथी पिछले तीन दिन से लगातार ग्रामीण क्षेत्र में कच्चे मकानों को क्षतिग्रस्त कर रहा। शुक्रवार की रात को ग्राम परला में कई ग्रामीणों के मकान को तोड़ कर ध्वस्त कर दिया। थर्मल ड्रोन कैमरे से वन विभाग इस लोनर हाथी की निगरानी कर रही थी। समय रहते इस क्षेत्र के आधा दर्जन परिवारों के लोगों को रेस्क्यू कर वन कर्मी घर से बाहर निकाल सुरक्षित स्थान पर ले गए। वन विभाग की सतर्कता की वजह से जनहानि नहीं हुई। हाथियाें के दल ने पिछले सप्ताह भर कांपानवापारा के पास जंगल में डेरा डाल रखा है। उनके विचरण से आसपास गांवों भय का माहौल बना हुआ है। 39 हाथियों के दल में छह नन्हे हाथी भी शामिल हैं। हाथियों का रहवास स्थल हाईवे मार्ग से निकट है। आए दिन हाथियों के सड़क पर आने से आवागमन बाधित होता है। वर्षा काल की तुलना में हाथी एक स्थान से दूसरे स्थान तब तक पलायन नहीं करते जब तक चारा की सुविधा रहती है। इन दिनों महुआ का सीजन चल रहा है। ग्रामीणों को जंगल की ओर नहीं जाने की चेतावनी दी जा रही है। इस संबंध में वन परिक्षेत्राधिकारी अभिषेक दुबे ने बताया कि परला में रहने वाले सुनील एक्का के घर को हाथी ने रात को ध्वस्त कर दिया है। थर्मल ड्रोन से इस लोनर हाथी की निगरानी लगातार की जा रही है।गांव के नजदीक पहुंचने पर दुर्घटना की आशंका की मद्देनजर इस क्षेत्र के छह घरों को खाली करा लिया गया था। हाथी रेस्क्यू करने के करीब डेढ़ घंटे बाद गांव में पहुंचा और उत्पात मचाया। बस्ती में एक भी ग्रामीण नहीं होने की वजह से को जनहानि नहीं हुई। पीड़ित सुनील एक्का को मकान की क्षति पूर्ति राशि वन विभाग की ओर से प्रदान की जाएगी। उन्होनें कहा कि हाथियों के दल पर सतत निगरानी रखी जा रही है। प्रभावित क्षेत्र में हाथियों के विचरण को देखते हुए मुनादी कर ग्रामीणाें को सतर्क किया जा रहा है। मकान तोड़ते ड्रोन कैमरा में हाथी हुआ कैद ड्रोन कैमरे में हाथी के तोड़फोड़ की गतिविधियां कैद हो गई है। प्रभावित एरिया को खाली तो करा लिया गया था, पर ड्रोन से लगातार उत्पात मचा रहे हाथी की निगरानी की जा रही थी। सुनील एक्का के मकान को तोड़ने का फुटेज ड्रोन कैमरा में देखा जा सकता है। अन्य मकानों को हाथी क्षतिग्रस्त न करें, इसके लिए वन विभाग की टीम मौके पर पहुंची और किसी तरह हाथी को जंगल की ओर खदेड़ा। एक दिन पहले हुई थी यह घटना इससे पहले गुरूवार की रात परला में एक ग्रामीण के घर के आंगन में रखे महुआ को खाने के लिए घुसे और मकान को तोड़ दिया था। जान बचाने के लिए परिवार के सदस्यों ने घर के पटाव में चढ़ कर जान बचाई थी। यह घटना रात 10.30 बजे हुई। राजकुमार गोस्वामी के बाड़ी में दल से बिछड़ा लोनर हाथी घुस गया। फल से लदे केला पेड़ के टूटने की आवाज और बाड़ी में हुई हलचल से राजकुमार की नींद खुल गई और समय रहते सतर्क हो गया। गोस्वामी ने बाड़ी में हाथी आने की बात बताई। सामने दरवाजे की ओर भी हाथी होने की आशंका से डरे हुए लोग घर के छत पर चढ़ गए। सात साल बाद भी अभयारण्य पर शुरू नहीं हुआ काम लेमरु हाथी रिजर्व के लिए राज्य सरकार ने जारी की अधिसूचना सात साल पहले जारी की है। करीब 15 सौ वर्ग किलोमीटर वर्ग क्षेत्र से अधिक के लिए केंद्र सरकार से छत्तीसगढ़ के कोरबा और रायगढ़़ जिले के बीच स्थित लेमरु हाथी रिजर्व के लिए राज्य सरकार ने अधिसूचना जारी कर दी है। सरकार ने केंद्र से अनुमति मिलने की उम्मीद में 1995.48 वर्ग किलोमीटर का क्षेत्र निर्धारित किया है। इसके दायरे में कोरबा, सरगुजा, धरमजयगढ़, कटघोरा वन मंडल आएंगे। लंबे अरसे बाद भी अभयारण्य पर अब तक माकूल कार्य नहीं हो सका है। इस बीच केंद्र सरकार की कमर्शियल माइनिंग योजना आई और अभयारण्य क्षेत्र में आधा दर्जन से अधिक कोल ब्लाक आबंटित करने सूची जारी कर दी गई। हालांकि राज्य सरकार की आपत्ति पर इसे वापस ले लिया गया है, पर नई सूची में फिर से तीन ब्लाक शामिल कर दिए गए हैं।