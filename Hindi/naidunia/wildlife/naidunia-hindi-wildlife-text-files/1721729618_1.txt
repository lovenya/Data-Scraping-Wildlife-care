तुमगांव थानांतर्गत ग्राम जलकी से लगे जंगली क्षेत्र में बुधवार 6 अप्रैल की सुबह 7.30 बजे वन विभाग के अग्नि सुरक्षा कर्मी पंचूराम धु्रव और किशन साहू ने फुलिया नाला में बायसन का शव देखकर विभागीय अधिकारियों को सूचना दी। सूचना पर मौके पर पहुंचे वन विभाग के अमले ने पाया कि फुलिया नाला में पड़ा शव कहीं दूर से खींचकर लाया गया है। लिहाजा खींचने और पद चिन्हों के निशान से निशान मिलाते हुए वन विभाग का अमला जलकी निवासी गिरधारी पटेल के खेत पहुंचा। यहां बिजली का तार आदि पाया गया। जिस पर वन अमले ने गिरधारी से कड़ाई से पूछताछ की। रेंज अधिकारी सीबी अग्रवाल ने बताया कि गिरधारी ने पूछताछ में बताया कि सोमवार 4 अप्रैल की रात हवा तूफान से बिजली का तार गिर गया, जिसकी चपेट में आने से बायसन की खेत में ही मौत हो गई। घटना से भयभीत गिरधारी ने खेत के दो सुरक्षा कर्मी मंगल पिता शत्रुहन और राजेंद्र पिता विष्णु केंवट के साथ मिलकर मृत नर बायसन को फुलिया नाला में छोड़ आया। मामले में वन विभाग ने वन संरक्षण अधिनियम 1972 की धारा 9 के तहत अपराध पंजीबद्ध कर मामला विवेचना में लिया है। रेंज अधिकारी के अनुसार बायसन की मौत की घटना वन विकास निगम के क्षेत्र क्रमांक 845 सी से लगे खेत में हुई है। हालांकि किसान और उसके दो साथी ने इसे वन विभाग के क्षेत्र क्रमांक 33-34 के मध्य फुलिया नाला में लाकर छोड़ दिया। घटना स्थल से वन अमले ने रस्सी, तार आदि बरामद किया है। गौरतलब है कि गर्मी बढ़ने के साथ ही पानी और चारा की तलाश में वन्य प्राणी जंगल से बाहर खेत खलिहान तक पहुंच रहे हैं। वन्य प्राणियों की इस मजबूरी का फायदा शिकारी बखूबी उठा रहे हैं। दो चिकित्सकों की टीम ने किया पीएम सूचना पाकर वन विभाग ने पशु चिकित्सक डॉ. आरजी यादव और डॉ. सुमीत गर्ग को खबर दी। जिस पर करीब 3 बजे वन विभाग के वाहन से दोनों चिकित्सक अपने अमले के साथ मौके पर पहुंचे। इनसे कुछ समय पहले ही डीएफओ एचएल रात्रे भी मौके पर पहुंचे। करीब 3 बजे बायसन का पीएम शुरू किया गया। डॉ. आरजी यादव ने बताया कि नर बायसन का गुप्तांग काटा है। सिर से पूंछ तक की लंबाई 2.80 मीटर है, पेट की गोलाई 2.40 मीटर है। 58 सेमी लंबा सिंग, ऊंचाई 1.50 मीटर है। मृत बायसन के 8 दांत हैं तथा उम्र 9 से 10 साल के मध्य होना बताया गया है। पीएम के बाद डॉ. यादव ने बताया कि बायसन की मौत प्राकृतिक मौत नहीं है। करंट लगाकर मारने के संकेत मिलते हैं। उन्होंने बताया कि बायसन के आंतरिक भागों में चोट के निशान नहीं है। उन्होंने कहा कि प्रथम दृष्टया यह मामला शिकार का लगता है। पीएम करने और बिसरा सुरक्षित कर लेने के बाद शाम करीब 4.30 बजे बायसन के शव का दाह संस्कार किया गया। पूछताछ जारी वन परिक्षेत्र अधिकारी सीबी अग्रवाल ने बताया कि गिरधारी पटेल सहित तीनों से मामले में पूछताछ की जा रही है। उन्होंने बताया कि घटना स्थल पर मिले रस्सी और बिजली के तार की जब्ती बना ली गई है। पंचनामा ले लिया गया है। अंधविश्वास से जोड़कर बताया जा रहा मामला बायसन की मौत और गुप्तांग काटे जाने की घटना को लेकर इसे अंधविश्वास से जोड़कर देखा जा रहा है। अधिकारियों ने बताया गुप्तांग काट लिया जाना आश्चर्यजनक है। इस तरह की बात पहले कभी नहीं आई। लेकिन इस बार इस तरह की घटना किसी तांत्रिक क्रिया या अंधविश्वास से जुड़ा होने का अंदेशा व्यक्त किया जा रहा है। --