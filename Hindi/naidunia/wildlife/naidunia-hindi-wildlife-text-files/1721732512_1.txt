उसे पकड़ते हैं और दूसरे स्थान पर छोड़ देते हैं। यह समस्या को बढ़ाने वाला है। कई किलोमीटर दूर नए जंगल में तेंदुआ अपने को अनजान जगह पर पाकर परेशान हो जाता है। अत्याधिक तनाव, भूख, सदमे और अवसाद में उसे समझ में नहीं आता कि वह क्या करें। ऐसे में नए स्थान पर वह पालतू पशुओं पर हमला करके खा सकता है। ऐसे में मानव तेंदुआ द्वंद्व बढ़ने की आशंका भी बनी हुई है। तेंदुआ को अगर 100 किलोमीटर दूर भी छोड़ा जाएगा तो वह अपने मूल वन में लौटने का प्रयत्न करता है और अगर कोई बाधा न हो तो वापस अपने मूल वन में पहुंच भी जाता है। कई बार वापस लौटते में आने वाले उन गावों में जहां कभी तेंदुआ नहीं देखा गया वहां भी मानव तेंदुआ द्वंद्व पैदा हो जाता है। मुंबई के संजय गांधी नेशनल पार्क से 150 किलोमीटर दूर जुन्न्रदेव में चिप लगाकर छोड़ा गया तेंदुआ वापस संजय गांधी नेशनल पार्क पहुंच गया था। केंद्र सरकार ने गाइडलाइन में कहा है कि तेंदुए को अपने रहवास से बहुत ही ज्यादा लगाव रहता है। इसलिए जिस जगह से वह पकड़ा गया है उससे 10 किलोमीटर के दायरे में छोड़ने का प्रविधान है। गाइडलाइन के अनुसार तेंदुए को रेडियो कालर लगा कर लगातार मानिटरिंग करना अनिवार्य है। परंतु छत्तीसगढ़ में बिना रेडियो कालर लगाए और दूसरे वन क्षेत्र का अध्ययन किए बिना कई किलोमीटर दूर छोड़ दिया जाता है। छत्तीसगढ़ वन विभाग की मानक प्रचालन प्रक्रिया में भी रेडियो कालर लगाकर 24 घंटे में छोड़े जाने का प्रविधान है। बिना आदेश के पकड़ते हैं और मनमानी स्थान पर छोड़ देते हैं तेंदुआ वन्य जीव(संरक्षण) अधिनियम की अनुसूची एक के तहत संरक्षित वन्यजीव है। बिना मुख्य वन्यजीव संरक्षक अर्थात प्रधान मुख्य वन संरक्षक(वन्यप्राणी) के आदेश के तेंदुए को पकड़ना अपराध की श्रेणी में आता है। इसके तहत तीन से सात साल की सजा का प्रविधान है। कानूनी जानकारी होने के बावजूद वनमंडल अधिकारी मुख्य वन्यजीव संरक्षक की बिना अनुमति के पिंजरा लगाते हैं और तेंदुए को पकड़ लेते हैं और मनमाने स्थान पर छोड़ देते हैं। इन जंगलों में पकड़े गए तेंदुए - 12 सितंबर 2021 को कांकेर के जंगल से नर और एक मादा तेंदुए को पकड़ कर जंगल सफारी रायपुर लाया गया। चार दिन बाद 17 सितंबर को सेप्टीसीमिया से वह मर गया। - अगस्त 2019 राजनांदगांव के जंगल से एक तेंदुए को पकड़ा गया और उसे भोरमदेव अभयारण्य में छोड़ दिया गया। याचिकाकर्ता ने ये की है मांग - वन विभाग को आदेशित किया जाए कि भारत सरकार की गाइडलाइन का गंभीरता के साथ पालन किया जाए। - भारतीय वन्यजीव(संरक्षण) अधिनियम की धरा 11 के प्रविधानों का पालन कराया जाए। - तेंदुए को वापस छोड़े जाने पर अनिवार्य रूप से रेडियो कालर लगाया जाए व मानक प्रचालन प्रक्रिया का पालन कराया जाए।