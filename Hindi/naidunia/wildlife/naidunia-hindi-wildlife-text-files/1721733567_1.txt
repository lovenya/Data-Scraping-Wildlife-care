MP News: संजय कुमार शर्मा, उमरिया। इस साल अप्रैल और सितंबर में मगधी के इनक्लोजर में कैद किए गए दो बाघों के व्यवहार का अध्ययन किया जा रहा है। इसके बाद उन्हें सतपुड़ा टाइगर रिजर्व और नौरादेही वन्य जीव अभयारण्य भेजा जा सकता है। दोनों बाघों ने मनुष्यों पर हमला किया था। इस बात का किया जा रहा अध्‍ययन यह अध्ययन किया जा रहा है कि उनका मनुष्यों पर हमला करना स्वाभाविक है या उन्होंने भूलवश ऐसा किया। अभी तक के अध्ययन में यह बात सामने आई है कि दोनों ही बाघ स्वभावगत रूप से पूरी तरह प्राकृतिक हैं और वह जानवरों का ही शिकार करके खुश हैं। वन्‍य जीव विशेषज्ञ की यह है राय वन्य जीव विशेषज्ञ डा अवध बिहारी श्रीवास्तव का कहना है कि सामान्य तौर पर बाघ मनुष्य पर हमला नहीं करते। वजह यह है कि उन्हें भोजन के रूप में मनुष्य का मांस बिल्कुल पसंद नहीं होता। बाघ आमतौर पर सबसे ज्यादा शाकाहारी जानवर हिरण, चीतल, सांभर और नीलगाय को ही शिकार बनाते हैं। उनकी दूसरी पसंद जंगल के आसपास मिलने वाले मवेशी होते हैं। तभी मनुष्‍य पर हमला करता है बाघ दरअसल, जब कोई मनुष्य बैठा हुआ हो अथवा झुका हुआ हो, तभी बाघ उस पर हमला करता है। हमला करने के बाद भी बाघ मनुष्य के शरीर को खाता नहीं है। जो बाघ मनुष्य के शरीर को खाना शुरू कर देते हैं, वही आदमखोर कहलाते हैं। सैकड़ों में किसी एक बाघ में यह विकृति होती है। आदमखोर होने के बाद बाघ सिर्फ जंगल में आने वालों पर ही हमला नहीं करता, बल्कि वह गांव में घुसकर भी लोगों को उठा ले जाता है। ऐसा नहीं है स्वभाव बांधवगढ़ टाइगर रिजर्व के बहेरहा इंक्लोजर में कुल पांच बाघ बंद हैं, जिनमें से तीन बाघ साढ़े तीन साल से ज्यादा समय से बाड़े में रह रहे हैं। इनमें से किसी भी बाघ का स्वभाव ऐसा नहीं है जो स्वाभाविक शिकार न खा रहा हो। बाड़े में लाए गए दोनों बाघों के स्वभाव के अध्ययन में यह बात नजर नहीं आई कि वे अपने शिकार पर ध्यान नहीं देते हों। इनका कहना है बाघों के स्वभाव का अध्ययन किया जा रहा है। अभी यह स्पष्ट तौर पर नहीं कहा जा सकता कि किस बाघ को कहां भेजा जाएगा। बाघ संरक्षण के दृष्टिकोण से इस तरह के आपरेशन किए जाते हैं। भविष्य में आवश्यकता अनुसार कई बाघ बांधवगढ़ से अन्य टाइगर रिजर्व में शिफ्ट किए जाएंगे। - राजीव मिश्रा, क्षेत्र संचालक, बांधवगढ़ टाइगर रिजर्व।