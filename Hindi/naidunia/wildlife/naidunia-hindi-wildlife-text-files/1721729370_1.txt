पहले क्षेत्र के किसान सूखे से परेशान थे। माहभर पूर्व बारिश होने के बाद किसानों में कुछ फसल हो जाने की उम्मीद थी लेकिन हाथियों के दल ने किसानों के लिए नई मुसीबत खड़ी कर दिया है। इन हाथियों के द्वारा फसलों को बुरी तरह बरबाद किया जा रहा है। वहीं हाथियों के डर से ग्रामीण अब मजबूरी में गांव छोड़ने मजबूर हो रहे हैं। बार नयापारा अभयारण्य क्षेत्र में विगत तीन वर्षो से हाथियों के दल ने डेरा जमा लिया है। स्थायी रुप से जमे इन हाथियों की संख्या भी धीरे-धीरे बढ़ने लगी है। दो वर्ष पूर्व हाथियों की संख्या 11 थी। गत वर्ष दो हाथियों के जन्म देने के बाद इनकी संख्या बढ़कर 13 हो गई। इस वर्ष और हाथियों के दल पहुंचने के साथ इनकी संख्या बढ़कर करीब 22 तक पहुंचने की खबर है। अभयारण्य को बना लिया है स्थायी ठिकाना बार नयापारा अभयारण्य क्षेत्र में विगत तीन वषार्े से निवासरत इन हाथियों के दल ने स्थायी ठिकाना बना लिया है। शाम होते ही हाथियों का अभयारण्य से निकलना शुरू हो जाता है। जो आसपास के खेतों में पहुंचकर धान की फसलों को नष्ट कर रहे हैं। सूखे की स्थिति के कारण किसान अपनी फसल को जैसे-तैसे बचाने में लगे थे। वहीं अब इन फसलों पर हाथियों के आक्रमण ने समस्या खड़ी कर दी है। घने जंगलों के बीच निवासरत ग्रामीणों के मुताबिक पहले हिरण, बायसन, सांभर सहित अन्य वन्य प्राणियों से फसलों को बचाने के लिए खेतों में माचा बनाकर रखवाली करते थे। किसी तरह फसलों को बचा लेते थे। किन्तु अब इन हाथियों के आमद के बाद फसल को बचाना मुश्किल हो गया है। क्योंकि रात में हाथियों का दल खेतों तक पहुंचता है और धान, मूंगफल्ली, उड़द, तिल, मक्का जैसे फसलों को तहस-नहस कर रहा है। ग्राम सैहाभाठा निवासी धरमलाल रात्रे, अश्वनी कैवर्त, रामधन रात्रे, विशाल, रोहित, लोकनाथ, नोहर सिंह, शिवलाल, पुरषोत्तम, गंगादेव, धनेश, गोपीराम, कलशराम, नरोत्तम, गोवर्धन, अमर सिंग, मोतीराम महेंद्र कुमार आदि ने इस संबंध में जानकारी देते हुए बताया कि सांझ ढलते ही करीब 20-20 हाथियों का दल गांव के खेतों तक पहुंच कर फसलों को नष्ट कर रहा है। यही हाल ग्राम सुरबाय में भी है। खदेड़ने में असफल हो रहे ग्रामीण तीन वषोर् से बार अभयारण्य क्षेत्र में पहुंचे हाथियों के दल ने सैहाभाठा, सुरबाय के आस-पास के घने जंगल में अपना डेरा जमा लिया है। जहां से निकल कर खेतों तक पहुंच रहा है। हाथियों को वापस जंगल की ओर खदेड़ने में ग्रामीण भी असफल साबित हो रहे हैं। खुद करने लगे हैं विस्थापन की मांग बार अभयारण्य क्षेत्र में ग्रामीण अब हाथियों से परेशाान होकर खुद विस्थापन की मांग करने लगे हैं। विस्थापन की दूसरी कड़ी में पाड़ादाहा, अकलतरा, ढेबी, मिमोरी, बफरा, गुड़ागढ़ बार, मुड़पार आदि गांवों का विस्थापन प्रस्तावित है। जिसकी प्रारंभिक प्रक्रिया प्रारंभ हो चुकी है। गत सोमवार को ग्राम सैहाभांठा के ग्रामीणों ने रायपुर जाकर प्रधान मुख्य वन संरक्षक वन्यप्राणी ब्रम्हनारायण द्विवेदी से भेंट कर अपनी व्यथा सुनाई। उन्होंने व्यवस्थापन की मांग की। जिस पर श्री द्विवेदी ने भी इन ग्रामीणों की समस्या को गंभीरता से सुना और विस्थापन कका प्रस्ताव भारत सरकार को भेजकर मंजूर कराने आश्वस्त किया। बढ़ाया जा रहा दायरा वर्तमान बार नयापारा अभयारण्य का क्षेत्रफल करीब 274 वर्ग किलो मीटर है। जिसे बढ़ाए जाने की प्रक्रिया प्रारंभ हो गई है। दायरा बढ़ने के बाद क्षेत्रफल लगभग तीन गुना से भी अधिक हो जाएगा। इसकी परिधि में करीब 50 गांव और शामिल हो जाएंगे। हालांकि इसकी मंजूरी अभी केंद्रीय मंत्रालय से नहीं हो पाई है। किन्तु आगामी दिनों में होने की जानकारी विभागीय सूत्रों ने दी है। यदि ऐसा होता है तो देवपुर, सोनाखान, अर्जुनी वन परिक्षेत्र सहित वन विकास निगम का खान वन परिक्षेत्र भी इस सीमा में शामिल हो जाएगा। इस परिधि के भीतर में आने वाले गांवों के लोगों को अन्यत्र बसाया जाएगा। 'वर्तमान में 6 गांव के विस्थापन का प्रस्ताव शासन को भेजा गया है। मंजूर होते ही आगे की कार्रवाई प्रारंभ की जाएगी।' -राजू निहलानी, एसडीओ, वन्य प्राणी बारनयापारा अभयारण्य 'विस्थापन की प्रक्रिया प्रारंभिक चरण में है। केंद्र की विस्थापन नीति में कुछ दिक्कतें हैं। आने वाले दिनों में अभयारण्य के भीतर से सभी गांवों का विस्थापन होता है तो इसमें सैहाभांठा भी शामिल होगा।' -एसएसडी बड़गैया, डीएफओ, बलौदाबाजार ---