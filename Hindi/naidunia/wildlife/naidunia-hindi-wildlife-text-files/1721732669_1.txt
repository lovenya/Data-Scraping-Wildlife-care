उमरिया। पावर जनरेटिंग कंपनी संजय गांधी ताप विद्युत केंद्र के दो नंबर गेट के पास पिछले तीन दिनों से तेंदुए की हलचल से दहशत में कर्मचारी। pic.twitter.com/E1rV5FKJZj — NaiDunia (@Nai_Dunia) August 29, 2022 संजय गांधी ताप विद्युत गृह के दो नंबर गेट राखड़ साइलो सुंदर दादर रोड पर तेंदुआ देखा गया है। राखड़ साइलो में राखड़ लोड करने आए ट्रक चालकों ने जब सामने से तेंदुए को शावकों के साथ आते हुए देखा तो चालक अपनी जान बचाकर प्लांट के दो नंबर गेट के अंदर भागे और इसकी जानकारी वहां तैनात सुरक्षाकर्मी को दी। सुरक्षाकर्मियों ने भी उस तेंदुए को देखा, जिसके बाद पावर प्लांट में हड़कंप मच गया। सुरक्षा अधिकारी शरद राघव ने बताया कि सायरन बजाकर तेंदुए को वन क्षेत्र में खदेड़ने का काम किया गया है। वन विभाग को दी जानकारी संजय गांधी ताप विद्युत गृह के सुरक्षा अधिकारी शरद राघव ने बताया कि दो नंबर गेट के पास तेंदुआ देखे जाने की जानकारी वन विभाग के अधिकारियों को भी दे दी गई है। वन विभाग के अधिकारियों ने इस क्षेत्र में एक तेंदुए के सक्रिय होने की पुष्टि की है। वन विभाग के अधिकारियों के अनुसार मादा तेंदुआ को दो शावकों के साथ इस क्षेत्र में देखा जा रहा है। वन विभाग के अधिकारियों ने भी आम लोगों को सावधान किया है और कहा है कि वे उस दिशा में ना जाएं, जहां तेंदुआ देखा जा रहा है। दूर तक फैला जंगल दरअसल प्लांट से लगा हुआ जंगल काफी दूर तक फैला हुआ है। यह जंगल न सिर्फ बिरसिंहपुर पाली क्षेत्र का है बल्कि इस जंगल से आगे घुनघुटी का जंगल भी लगा हुआ है। यह जंगल बांधवगढ़ टाइगर रिजर्व से भी जुड़ा हुआ है, जिसके कारण इस क्षेत्र में वन्य प्राणियों की आवाजाही बनी रहती है। पहले भी संजय गांधी ताप विद्युत गृह में कई बार तेंदुआ पहुंच चुका है। एक बार तो तेंदुआ काफी अंदर तक चला गया था, जिसे रेस्क्यू करके बाहर निकाला गया था।