पर्यटन प्रेमी ज्योति जैन बताती हैं कि 2133 वर्ग किलोमीटर में सघन वनों से आच्छादित सतपुड़ा टाइगर रिजर्व ट्रैकिंग में रूचि रखने वालों को भी आकर्षित करता है। स्वच्छ झरने, गहरी घाटी और खड़ी चढ़ाई से गुजरने वाले इस ट्रैकिंग रूट के लिए मानाकछार और देहलिया से प्रवेश दिया जाता है। सतपुड़ा टाइगर रिजर्व में साल और सागौन मिश्रित वन का अद्भुत सम्मिश्रण देखने को मिलता है। लगभग 50 किलोमीटर लंबे बैकवॉटर के टापू और किनारों पर धूप सेकते हुए मगरमच्छ भी पर्यटकों के लिए कौतूहल का विषय रहते हैं। मढ़ई में टाइगर रिजर्व का रेस्ट हाउस है जहां सैलानियों को ठहरने की सुविधा दी जाती है। मढ़ई से ही लगे हुए सारंगपुर क्षेत्र में सर्व सुविधा युक्त होटल और रिसॉर्ट पर्यटकों के लिए उपलब्ध रहते हैं। मढ़ई में पर्यटकों को जिप्सी के अतिरिक्त बोटिंग, पैदल भ्रमण, हाथी की सवारी के जरिए वन और वन्य प्राणियों से अद्भुत नजारे दिखाए जाते हैं। दो-तीन दिन की छुट्टी यदि कोई प्रकृति के बीच रहकर बिताना चाहता है, वन और वन्य प्राणियों के बारे में जानना चाहता है तो यह एक उचित स्थान साबित हो सकता है। भोपाल से 210 किलोमीटर की दूरी पर स्थित सतपुड़ा टाइगर रिजर्व जाने के लिए नजदीकी रेलवे स्टेशन पिपरिया है, लेकिन यात्रा के शौकीन लोग अपने निजी वाहन से सड़क मार्ग को ही प्राथमिकता देते हैं। यदि आप बाइसन व शेर की भिड़ंत देखना चाहते हैं, एशिया के श्रेष्ठ ईगल देखना चाहते हैं और सबसे एक्टिव हाथी देखना चाहते हैं तो सतपुड़ा टाइगर रिजर्व सबसे बेहतर स्थान होगा।