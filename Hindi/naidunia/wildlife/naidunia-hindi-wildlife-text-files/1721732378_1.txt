वन विभाग के सदस्यों ने बताया कि शहर के चारों ओर के गांव जैसे ललपुर, भटौली, तिलहरी, छेवला, टेमर भीटा, खरहर घाट, जैतपुरी, गधेरी, सुंदरपुर, तिलगवां में फसलों की सुरक्षा के लिए खेतों की मेड़ पर करंट लगाया जा रहा है। जिसकी चपेट में अनजाने में वन्य जीव आ रहे हैं। वन मंडल अधिकारी अंजना सुचिता तिर्की ने बताया कि इस तरह करंट लगाना अपराध है। तेंदुआ ही क्या ऐसे कई वन्य जीव हैं जो इस करंट के कारण अपनी जान से हाथ धो सकते हैं। इसलिए वन विभाग के सदस्यों को गश्त बढ़ाने के लिए कहा गया है। वन मंडल अधिकारी ने बताया कि इंद्राणा के पास जो तेंदुआ मृत मिला था उसके अपराधी को निरंतर चली जांच पड़ताल के बाद पकड़ लिया गया है। अपराधी मझौली ग्राम पड़रिया का रहने वाला है और पूछताछ में उसने यह कबूल किया है कि आवारा जानवरों से फसल को बचाने के लिए उसने करंट लगाया था। जिससे तेंदुए की मौत होने के बाद उसने तेंदुए को जंगल के कच्चे रास्ते पर डाल दिया था।