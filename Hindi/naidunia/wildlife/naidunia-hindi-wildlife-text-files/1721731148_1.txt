अफसरों को विशेष अहतियात बरतने के निर्देश दिए राजस्थान के हालात को लेकर जब वनमंत्री उमंग सिंघार से बात की तो उन्होंने कहा कि प्रदेश में बाघों की सुरक्षा को लेकर कोताही नहीं बरती जा सकती। राजस्थान की सीमा से सटे संरक्षित क्षेत्र और जिलों के अफसरों को अलर्ट कर दिया गया है। उन्हें विशेष अहतियात बरतने के निर्देश दिए गए हैं। उनसे कहा गया है कि कोई भी संदिग्ध मामला सामने आते ही मुख्यालय को सूचना दें। वायरस के कारण चंद घंटों में बाघ की मौत हो जाती है पड़ोसी राज्य राजस्थान के बायोलॉजिकल पार्क में पिछले आठ दिनों में एक सफेद सहित तीन बाघों की मौत हो गई है। मौत का कारण केनाइन डिस्टेंपर वायरस बताया जा रहा है। यह वायरस महामारी की तरह तेजी से फैलता है और इससे चंद घंटों में बाघ या अन्य मांसाहारी वन्यप्राणी की मौत हो जाती है। वर्ष 2018 में इसी वायरस से गुजरात के गिर अभयारण्य में महज दो माह में 23 बब्बर शेरों की मौत हुई थी। इन परिस्थितियों को जानते हुए भी मप्र के वन अधिकारी गंभीर नहीं हैं। जबकि संकट दरवाजे पर खड़ा है। हालांकि प्रदेश में इस वायरस से बचाव के लिए बाघों को एंटी डोज दिया जाता रहा है, लेकिन एंटी डोज सिर्फ चिड़ियाघरों के बाघों को दिया जाता है। खुले जंगलों में घूम रहे बाघों को डोज देना मुश्किल है और ये ही वायरस को आगे बढ़ाते हैं। उल्लेखनीय है कि प्रदेश में छह टाइगर रिजर्व, चार नेशनल पार्क और 25 अभयारण्य हैं। वहीं, वर्ष 2018 के बाघ आकलन के मुताबिक प्रदेश में देश में सबसे ज्यादा 526 बाघ हैं। कुत्तों से फैलती है बीमारी केनाइन डिस्टेंपर वायरस कुत्तों के संपर्क में आने से फैलता है। शेर या बाघ एक बार में अपना पूरा शिकार नहीं खाते हैं। ऐसे में कुत्ते कुछ मांस खाते हैं और जब दूसरी बार बाघ इसे खाते हैं, तो यह वायरस बाघ-शेरों में पहुंच जाता है। इस वायरस से कुत्तों में श्वसन, गैस्ट्रोइंटेस्टाइनल, केंद्रीय तंत्रिका तंत्र और आंखों में गंभीर संक्रमण होता है। जिससे इन वन्यप्राणियों की मौत हो जाती है। यह वायरस भेड़िये, लोमड़ी, रेकून, लाल पांडा, फेरेट, हाइना सहित अन्य मांसाहारी जानवरों को भी प्रभावित करता है।