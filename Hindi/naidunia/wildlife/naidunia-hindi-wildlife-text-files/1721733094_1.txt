Panna Tiger Reserve: स्टाप डेम की पाल के दोनों ओर गाड़ियां लगाकर बाघिन-शावकों को घेरा और पर्यटकों को कराया दीदार#panna #crimenews #tigerreserve #Naidunia https://t.co/z58CLyXtaW pic.twitter.com/FbCOLQSSPr — NaiDunia (@Nai_Dunia) February 12, 2023 इसके लिए वे पाल के दोनों ओर जिप्सी लगा देते हैं और तीसरी ओर पानी भरा है। बाघिन पहले तो जिप्सी के बगल से निकलने की कोशिश करती है फिर वापस लौटती है। करीब पांच मिनट तक यही खेल चला, फिर जिप्सी थोड़ी आगे बढ़ाकर बाघिन को निकलने की जगह दी गई। सूचना के अधिकार कार्यकर्ता अजय दुबे ने मामले की शिकायत राष्ट्रीय बाघ संरक्षण प्राधिकरण (एनटीसीए) और प्रदेश के मुख्य वन्यप्राणी अभिरक्षक से की है। घटना चार दिन पुरानी बताई जा रही है। पार्क की मडला बीट में केन नदी की किनारे से बाघिन और उसके चार शावक आते दिखाई दिए, तो पर्यटकों से भरी सात जिप्सी दोनों ओर लगाकर पाल को घेर लिया गया। बाघिन नदी से पाल पर चढ़ी, जिप्सी के बगल से निकलने की कोशिश भी की पर भीड़ देखकर शावकों के पास लौट गई। बाघिन पाल पर घूमती रही और शावक सहमे से खड़े रहे। इस बीच पर्यटक फोटो खींचते और वीडियो बनाते रहे। करीब पांच मिनट बाद पाल के एक ओर से जिप्सी आगे बढ़ाकर बाघिन को निकलने की जगह दी गई। अजय दुबे ने अपनी शिकायत में कहा है कि इस घटना को गंभीरता से लेना चाहिए। इस मामले में जिम्मेदारों पर अब तक कोई कार्रवाई भी नहीं हुई है। इससे पहले इसी पार्क से एक ओर वीडियो सामने आया था, जिसमें एक वनरक्षक बाघ के पीछे रास्ते पर दौड़ लगा रहा है। दुबे का कहना है कि यह वन्यप्राणी नियमों के खिलाफ है। नियम तो यह कहता है कि बाघ-बाघिन से करीब 50 फीट दूरी होना चाहिए। शोर न हो और उसे घेरने की कोशिश तो बिलकुल भी न की जाए। वहीं शावक साथ होने की स्थिति में बाघिन से दूरी होनी चाहिए। शावकों की सुरक्षा के लिए वह हमला भी कर सकती है। दुबे कहते हैं कि जिस तरह से बाघिन को घेरा था, वह हमला कर देती, तो बड़ी घटना हो सकती थी। बता दें कि ऐसे ही घटनाक्रम के चलते वर्ष 2008 में इस पार्क से बाघ समाप्त हो गए थे। इनका कहना है जिप्सी चालकों-गाइडों को नोटिस दिया है। उन्हें एक हफ्ते के लिए प्रतिबंधित किया जा रहा है। जेएस चौहान, मुख्य वन्यप्राणी अभिरक्षक, मप्र