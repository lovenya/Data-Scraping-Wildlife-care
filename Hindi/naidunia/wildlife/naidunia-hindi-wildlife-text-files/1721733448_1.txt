इस बारे में जानकारी देते हुए पश्चिम सामान्य वन मंडल के एसडीओ राम सिंह ने बताया कि प्रथम दृष्टया दिखाई पड़ रहा है कि करंट से ही तेंदुए की मौत हुई है लेकिन शिकार की आशंका नहीं है क्योंकि तेंदुए के सभी अंग सुरक्षित पाए गए हैं। एसडीओ राम सिंह ने बताया कि तेंदुए की मौत हुए लगभग 36 घंटे बीत चुके हैं। हालांकि इस बात का पता नहीं चल पाया है कि तेंदुए को करंट कैसे लगा। यह जांच का विषय है। आगे की कार्यवाही की जा रही है। कान्हा टाइगर रिजर्व के वन्य प्राणी चिकित्सक संदीप अग्रवाल अपनी टीम के साथ घटनास्थल पर पहुंचे और मौके पर ही तेंदुए के शव का पोस्टमार्टम किया गया। डॉ संदीप अग्रवाल ने बताया कि तेंदुए की उम्र लगभग 6 से 7 वर्ष है। प्रथम दृष्टया तेंदुए की मृत्यु का कारण करंट लगना पाया गया है और उसके शरीर पर करंट से बने घाव भी दिखाई पड़ रहे हैं हालांकि तेंदुए के सभी अंग सुरक्षित हैं और अधिक बारीकी से निरीक्षण करने के लिए तेंदुए के शव के सैंपल को फॉरेंसिक लैब भेजा जाएगा।