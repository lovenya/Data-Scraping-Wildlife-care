Gwalior Zoo News: ग्वालियर.नईदुनिया प्रतिनिधि। गांधी प्राणी उद्यान (चिड़ियाघर) में आज जब पहली बार नन्हे शावकों को पिंजरे से बाहर लाया गया तो उन्हें निहारने के लिए बड़ी संख्या में सैलानी यहां पहुंचे, इनमें बच्चों की संख्या भी खूब थी, वहीं सभी उत्साह से लबरेज थे। जैसे ही शावक बाहर आए लोगों का रोमांच बढ़ गया। लोग उन्हें देखकर उत्साह रोक नहीं पाए ऐसे में किसी ने सीटी बजाई तो कुछ जोश में चिल्लाकर उन्हें अपनी ओर आकर्षित करने का प्रयास किया, लेकिन सुरक्षा गार्डाें ने शांत करा दिया, क्योंकि शोर से शावक विचलित हो सकते थे। कुछ देर बाद को शावकों ने अपनी मां की देखरेख में जमकर अठखेलियां शुरू कर दी, जिससे सैलानियों का भरपूर मनोरंजन हुआ। जू क्यूरेटर गौरव परिहार ने बताया कि गांधी प्राणी उद्यान में मादा मीरा (व्हाइट टाइगर) द्वारा लगभग दो माह पूर्व 31 अगस्त की मध्य रात्रि को जन्मे दो नन्हें शावकों को निगमायुक्त किशोर कन्याल की अनुमति से चिड़ियाघर घूमने आने वाले सैलानियों के दीदार के लिए आज प्रथम बार एन्क्लेजर में उनकी मां मीरा के साथ बाहर लाया गया है। दोनों शिशु शावकों को प्रतिदिन दोपहर 12 बजे से दोपहर 2 बजे तक ही निकाला जाएगा। इसके साथ ही नामकरण संस्कार भी होगा आज गांधी प्राणी उद्यान में आने वाले सैलानियों से दोनों शावकों के नाम भी लिए जाएंगे। सैलानी दोनों शावकों के नाम लिखकर विडियाघर में स्थित कंट्रोलरूम में दे सकते हैं। प्राप्त नामों में से उत्कृष्ट नामों का चयन कर शावकों का नामकरण किया जाएगा। दोनों शावकों में एक सफेद रंग एवं एक पीले रंग का है।