इस अवसर पर राज्य वन अनुसंधान के वरिष्ठ निर्देशक अमिताभ अग्निहोत्री मुख्य अतिथि रहे। जिन्होंने वन्य जीवों की विशेषताओं, उनके संरक्षण की आवश्यकता के साथ ही इस दिशा में किए जाने वाले कार्यों के बारे में बताया। साथ ही वन्य जीवों संग होने वाली आपराधिक गतिविधियों जैसे शिकार से संबंधित तरीकों का पता लगाने में स्कूल आफ वाइल्ड लाइफ फोरेंसिक एंड हेल्थ का महत्वपूर्ण सहयोग बताया। एक दिवसीय कार्यशाला में स्कूल आफ वाइल्डलाइफ फोरेंसिक एंड हेल्थ के संस्थापक व सेवानिवृत्त संचालक डा. एबी श्रीवास्तव ने मप्र के विभिन्न क्षेत्रों से आए करीब 30 प्रतिभागियों को वन्य जीवों के फोरेंसिक व रोग निदान के संबंध के विषय में बताया। साथ ही साक्ष्य व जैविक नमूनों को एकत्रित करने की बारीकियों पर तकनीकी प्रशिक्षण दिया। साक्ष्य व जैविक नमूनों का एकत्रीकरण करने में क्या-क्या सावधानी रखना है यह भी समझाया। इस अवसर पर केंद्र की संचालिका डा. शोभा जावरे, संयोजक डा. केपी सिंह, सह संयोजक डा.सोमेश सिंह, डा. निधि सिंह राजपूत, डा.देवेंद्र पोधाड़े, डा. अमोल रोकड़े ने विविध विषयों पर प्रशिक्षण दिया। जिससे भविष्य में विभिन्न न्यायालयों में वन्यजीव से संबंधित प्रकरणों पर सावधानी और जैविक नमूनों को व्यव्स्थित व एकत्रित कर इस स्कूल आफ वाइल्ड लाइफ फोरेंसिक एंड हेल्थ में लाया जाए। प्रधान मुख्य वन संरक्षक मप्र शासन द्वारा उक्त प्रशिक्षण काे सफल बनाने के लिए बजट प्रदान किया गया।