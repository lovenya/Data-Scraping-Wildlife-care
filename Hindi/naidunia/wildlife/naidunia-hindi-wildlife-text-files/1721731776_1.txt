50 हजार करोड़ के हीरे हासिल करने ढ़ाई लाख पेड़ों को काटने की तैयारी: फरीदाबाद, हरियाणा निवासी रामित बाबू, पुणे महाराष्ट्र के वकील हर्षवर्धन राजाराम मेलान्ता व उप्र के गौतम बुद्ध नगर निवासी पंकज चौधरी की ओर से याचिका दायर की गई। इसमें कहा गया कि राज्य के छतरपुर इलाके में बक्सवाहा जंगल के बीच दबे करीब 50 हजार करोड़ के हीरे हासिल करने के लिए ढ़ाई लाख से अधिक हरे-भरे पेड़ों का कत्लेआम करने की तैयारी कर ली गई है। हीरा हासिल करने की सनक में रिपोर्ट तक बदली जा रही हैं। पहले के सर्वे में इस जंगल में जो जंगली प्राणी पाए जाते थे, वे अब नदारद बताए जा रहे हैं। अधिवक्ता अंशुमन सिंह ने तर्क दिया कि एनटीसीए की गाइडलाइन के अनुसार दो संरक्षित वन क्षेत्रों को जोड़ने वाले कॉरिडोर में निर्माण या खनन जैसी कोई भी गतिविधि प्रतिबंधित है। इसके लिए नेशनल बोर्ड ऑफ वाइल्ड लाइफ व एनटीसीए की अनुमति आवश्यक है। लेकिन इस मामले में यह अनुमति नही ली गई। आग्रह किया गया कि उक्त जंगल मे उत्खनन की इजाजत निरस्त की जाए। दोनों याचिकाओ की सुनवाई एक साथ हुई: वहीं एक अन्य याचिका में अधिवक्ता सुजीत सिंह सैनी ने आग्रह किया कि उक्त उत्खनन के लिए पेडों की कटाई की इजाजत निरस्त करने के निर्देश दिए जाएं। दोनों की सुनवाई साथ की गई। सुनवाई के बाद कोर्ट ने एनटीसीए व नेशनल बोर्ड ऑफ वाइल्डलाइफ को भी अपना पक्ष प्रस्तुत करने के लिए नोटिस जारी किए।