मुख्य सचिव ने कहा कि पौधरोपण कराने के बाद उसकी सुरक्षा के लिए फेंसिंग और चौकीदार की व्यवस्था रखने पर जीवित पौधों का प्रतिशत सरगुजा व बस्तर क्षेत्र के लिए कम से कम 70 प्रतिशत तथा बिलासपुर व दुर्ग क्षेत्र के लिए कम से कम 60 प्रतिशत अवश्य होना चाहिए। उन्होंने जीवित पौधों की संख्या 40 प्रतिशत से कम होने पर अप्रसन्नता व्यक्त करते हुए कहा कि जीवित पौधों का प्रतिशत बढ़ाए रखने के लिए पौधरोपण के दूसरे और तीसरे वर्ष भी आवश्यकता अनुसार उन स्थानों पर फिर से पौधरोपण कराया जाए। राज्य कैंपा संचालन समिति के सदस्य सचिव बीके सिन्हा ने बताया कि वर्ष 2014-15 के लिए 186 करोड़ रुपए की वार्षिक कार्ययोजना और 148 करोड़ 68 लाख रुपए का पूरक प्रस्ताव तैयार किया गया है। वनक्षेत्रों में सौर ऊर्जा का प्रसार, सघन वनीकरण, नदियों के किनारे तटबंधों के रखरखाव के लिए पौधरोपण व भू-क्षरण के तहत जगदलपुर से चित्रकूट तक पौधरोपण, लघु वनोपज गोदामों में प्रसंस्करण केन्द्र, छह कोल्ड स्टोरेज, सौ रोपणियों का विकास, नया रायपुर में टिशू कल्चर लैब, वन अंचलों में टेलीफोन सुविधा, हाथी कॉरिडोर में छोटे-छोटे स्टॉप डेम व तालाब तथा तपकरा में सर्प शोध केन्द्र की स्थापना आदि का कार्य कराया जाएगा।