ब्लॉक मुख्यालय से 10 किमी दूर ग्राम आमानारा-बरबसपुर के जंगल में सोमवार 14 नवंबर की सुबह एक बायसन मृत मिला। ग्रामीणों ने इसकी जानकारी वन विभाग को दी। बायसन की मौत की खबर मिलते ही रेंजर मनोज चंद्राकर सहित बागबाहरा व आंवराडबरी वन अमला घटनास्थल पर पहुंचा। रेंजर चंद्राकर व डॉ. एसआर साव ने घटनास्थल का निरीक्षण किया। वन्य जीव पर लगे चोट के निशान से आशंका जताई जा रही है कि शिकारियों द्वारा करंट प्रवाहित तार की चपेट में आने से मौत हुई है। डॉ. साव ने मृत बायसन का पोस्टमार्टम कर ग्रामीणों की उपस्थिति में जला दिया गया। रेंजर चंद्राकर ने बताया कि वन विभाग इस विलुप्त की कगार पर पहुंचे वन्य प्राणियों को सुरक्षित जंगल की ओर भेजने में दिन रात मेहनत कर रहा है। इससे पूर्व खुसरुपाली के आस-पास तीन बायसन को देखने की खबर के बाद वनर्मियों ने बायसन को जंगल की ओर जाते तक निगरानी की थी। --