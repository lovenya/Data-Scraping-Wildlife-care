अब वाइल्ड लाइफ एसओएस (सेव अवर सोल) ने दो वर्ष की कानूनी लड़ाई के बाद उसे मुक्त करा लिया। गुरुवार को वह चुरमुरा स्थित एलीफेंट केयर सेंटर पहुंच गया। पचपन वर्ष के मोहन हाथी को बचपन में ही उसके परिवार और समूह से अलग कर दिया गया था। लखनऊ के एक गांव में बेड़ियों में जकड़कर रखे जाने वाले मोहन को कई-कई दिन तक भूखा रखा जाता और यातनाएं दी जाती। उसे बंधक बनाकर रखने वाले मंदिर के बाहर भीख मंगवाते और शादियों में ले जाकर कमाई करते। वर्षों की पीड़ा और यातनाएं सहते-सहते उसके शरीर पर कई घाव हो गए थे। वाइल्ड लाइफ एसओएस ने जुलाई, 2014 में एक अन्य हाथी राजू को मुक्त कराने के बाद मोहन की स्वतंत्रता के लिए कानूनी लड़ाई शुरू की। आखिर जनांदोलन, वन विभाग और वाइल्ड लाइफ एसओएस और पुलिस के संयुक्त प्रयास के बाद सितंबर के पहले सप्ताह में उसे हाई कोर्ट की लखनऊ बेंच ने मुक्त कराने का आदेश दिया। मोहन गुरुवार को चुरमुरा स्थित एलीफेंट केयर सेंटर पहुंच गया है। वाइल्ड लाइफ एसओएस के सह-संस्थापक कार्तिक सत्यनारायन और गीता शेषमणि का कहना है कि यहां चिकित्सकों की निगरानी में उसे रखा जाएगा, जिससे कि वह शीघ्र स्वस्थ हो सके।