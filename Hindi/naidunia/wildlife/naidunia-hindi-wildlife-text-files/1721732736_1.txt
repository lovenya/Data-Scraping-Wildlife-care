बता दें कि चीतों को भारत लाने के लिए भारतीय दल नामीबिया में है। 16 सितंबर को कार्गाे एयरक्राफ्ट के जरिए चीतों को पहले जयपुर लाया जाएगा और जयपुर से सेना के हेलिकाप्टर में उन्हें कूनो पहुंचाया जाएगा। कूनो में दो नर व एक मादा चीता को प्रधानमंत्री पिंजरे से बाहर छोड़ेंगे। दो अलग-अलग बाड़ों में इन तीन चीतों को छोड़ा जाएगा। नामीबिया से आने वाले चीतों को पार्क में एक माह क्वारंटाइन रखा जाएगा। एक अक्टूबर से कूनो पालपुर नेशनल पार्क भले ही पर्यटकों के लिए खोला जा रहा हो, लेकिन जिन बाड़ों में चीतों को छोड़ा जाएगा, उस क्षेत्र में प्रवेश पूरी तरह प्रतिबंधित रहेगा। 500 की संख्या पर अनुवांशिक तौर पर व्यवहार्य होंगे चीतेः नामीबिया के चीता मेटापापुलेशन इनिशिएटिव संस्था के विंसेंट वैन के अनुसार भारत में चीतों की संख्या जब 500 हो जाएगी, तब यह अनुवांशिक तौर पर व्यवहार्य होंगे। हर साल नामीबिया से आठ से 12 चीते भारत के लिए भेजे जाएंगे, साथ ही भारत में वंश वृद्धि के आधार पर भी संख्या बढ़ेगी। 75 साल बाद लौट रहा चीता युगः भारत में 75 साल पहले तक कोरिया (वर्तमान में छत्तीसगढ़ में) में चीता मौजूद था। अब नामीबिया से आ रहे आठ चीतों के साथ यहां चीता युग की शुरुआत हो रही है। दुनिया में वर्तमान में चीतों की संख्या करीब आठ हजार है। साउथ अफ्रीका में इनकी संख्या 1500 से ज्यादा है।