इसके साथ ही चीता लाने की तैयारियों को अंतिम रूप दिया जा रहा है। तैयारियों को देखते हुए 15 सितंबर के आसपास चीता लाने की संभावना बन रही है। पार्क के नजदीक दो हेलीपेड भी बनाए जा रहे हैं। इससे अनुमान लगाया जा रहा है कि पार्क में चीता बसाने के कार्यक्रम में प्रधानमंत्री नरेन्द्र मोदी आ सकते हैं। लोक निर्माण विभाग ने इनमें से एक हेलीपेड का काम शुरू कर दिया है। इसके लिए राजस्थान के कोटा से निर्माण सामग्री लाई जा रही है। सूत्र बताते हैं कि पार्क में व्यापक स्तर पर तैयारियां शुरू हो गई हैं। लोक निर्माण विभाग को 15 दिन में दोनों हेलीपेड तैयार करने के निर्देश दिए गए हैं। वहीं चीता के लिए बनाए गए विशेष बाड़े में ग्रीन नेट (हरी जाली) भी लगाई जा रही है। उम्मीद की जा रही है कि दो हफ्ते में यह काम भी पूरा हो जाएगा। हालांकि वर्षा के कारण निर्माण कार्य में देरी हो रही है। कर्मचारियों को निर्माण स्थल तक सामग्री पहुंचाने में परेशानी आ रही है। संस्थान के वरिष्ठ वैज्ञानिक डा. वाइपी झाला ने भी मोर्चा संभाल लिया है। वे उन कार्यों को पूरा करा रहे हैं, जो चीता परियोजना के महत्वपूर्ण हिस्से हैं। जिनमें बाड़े के अंदर एक बाड़ा और शामिल है, ताकि विशेष परिस्थितियों में उसमें रखकर चीता की देखरेख की जा सके। भारत सरकार के स्तर पर डा. झाला ही इस परियोजना में मुख्य किरदार हैं। वे लगातार अफ्रीकी देश नामीबिया और दक्षिण अफ्रीका का दौरा कर व्यवस्थाएं बना चुके हैं। पार्क की सुरक्षा बढ़ाई दो दिन पहले ही कूनो पार्क में एक तेंदुआ का शिकार हुआ है। इस घटना के बाद वन विभाग हरकत में आ गया है। पार्क की सुरक्षा बढ़ा दी गई है। शिकारियों से भी पूछताछ की जा रही है। इस घटना से चीता को लेकर चिंता बढ़ गई है। पर्यावरण, वन एवं जलवायु परिवर्तन मंत्रालय के डीजी सीपी गोयल पार्क में चल रही तैयारियों को देखने के साथ वन विभाग से जुड़े प्रदेश के अधिकारियों से चर्चा भी करेंगे। इसलिए विभाग के प्रमुख सचिव अशोक बर्णवाल, वन बल प्रमुख आरके गुप्ता और मुख्य वन्यप्राणी अभिरक्षक जेएस चौहान भी कूनो जा रहे हैं।