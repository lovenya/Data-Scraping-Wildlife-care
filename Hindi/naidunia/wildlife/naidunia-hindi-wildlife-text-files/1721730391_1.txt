प्रदेश में 10 नेशनल पार्क और 25 अभयारण्य हैं। इनमें बाघ ही नहीं, अन्य मांसाहारी और शाकाहारी वन्यप्राणियों की मौत का सिलसिला जारी है। एक साल में अभी एक दिन शेष है और 29 बाघों की मौत हो चुकी है। वन्यप्राणी विशेषज्ञ इसकी वजह मॉनीटरिंग में लापरवाही बताते हैं। वे कहते हैं कि जब तक अफसर फील्ड में नहीं उतरेंगे, तब तक सुरक्षा व्यवस्था चुस्त-दुरस्त नहीं हो सकती है। नवंबर और दिसंबर में 25 दिन के अंतराल से शहडोल वनवृत्त और पन्ना टाइगर रिजर्व में पांच बाघ और दो तेंदुओं का शिकार हुआ है। फिर भी मुख्यालय के अफसर फील्ड में नहीं पहुंचे। ऐसे करवाई जाती है वनरक्षकों से ड्यूटी पन्ना नेशनल पार्क के सूत्र बताते हैं कि 19 दिसंबर को अतिरिक्त संचालक सक्सेना की ड्यूटी थी। उन्हें कॉलर आईडी लगी बाघिनों के मूवमेंट क्षेत्र में रातभर घूमना था, लेकिन उन्होंने रेंजर अमानगंज से गश्त पर जाने का कह दिया। रेंजर ने डिप्टी रेंजर को बोल दिया और डिप्टी रेंजर ने वनरक्षक पांडे को ड्यूटी पर लगा दिया। उल्लेखनीय है कि इसी रात कॉलर आईडी लगी तीन साल की बाघिन का कोर एरिया में फंदा लगाकर शिकार हुआ है। कर्मचारी क्यों करेगा ड्यूटी पूर्व एपीसीसीएफ आजाद सिंह डबास कहते हैं कि जब अधिकारी ही पार्क नहीं घूमेंगे तो जानवरों की सुरक्षा में चूक, गड़बड़ी और लापरवाही का पता कैसे चलेगा। वे कहते हैं कि अफसर जब फील्ड में नहीं जाते हैं तो कर्मचारी भी ड्यूटी से गायब रहने लगते हैं। ऐसे में शिकारियों को मौका मिल जाता है। मामले में पार्क के अतिरिक्त संचालक आरके सक्सेना से बात की गई। वे फोन पर तो आए लेकिन बात सुनते ही चुप्पी सा गए। उनकी आवाज आती रही, लेकिन उन्होंने सवालों का जवाब नहीं दिया।