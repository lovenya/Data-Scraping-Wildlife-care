गुरुवार सबह 11 बजे अभयारण्य में बैठक बुलाई गई, लेकिन एक दिन पहले चिड़ियाघर की शिफ्टिंग को लेकर अटकलें लगाई जाने लगी थी। मगर अधिकारियों ने कुछ भी एेसे संकेत नहीं दिए। बैठक से पहले अफसरों ने रालामंडल का दौरा किया। जहां डियर सफारी जोन, जीवाश्यम केंद्र, शिकारगाह का निरीक्षण किया। इसके बाद चिड़ियाघर और रालामंडल अभयारण्य को लेकर अधिकारियों ने अलग-अलग प्रेजेंटेशन दिया। बताया जाता है कि बैठक में रालामंडल पर ज्यादा जोर दिया गया। पर्यटकों के लिए ज्यादा से ज्यादा सुविधाएं जुटाने की बात हुई। यहां तक पर्यावरण को बढ़ाने के उद्देश्य से रालामंडल में विभिन्न और दुलर्भ प्रजातियों के पौधे रोपे पर चर्चा हुई। संभागायुक्त पवन शर्मा, प्रमुख सचिव अशोक बर्णवाल, वन संरक्षक किरन बिसेन, एसडीओ एके श्रीवास्तव और एके पारिख समेत अन्य अधिकारी मौजूद थे। रोप-वे का प्रोजेक्ट ठंडे बस्ते में 2013 में रालामंडल अभयारण्य और देवगुराड़िया के बीच रोप-वे का प्रोजेक्ट मंजूर हुआ। दोनों पहाड़ियों के बीच इसे बनाने पर सहमति बनी। पांच करोड़ का बजट मंजूर किया गया। डिटेल प्रोजेक्ट रिपोर्ट, सॉइल टेस्टिंग, कंस्ट्रक्शन कंपनी का निरीक्षण समेत कई कार्य किए गए। जिला प्रशासन ने बदले में वन विभाग को जमीन देने को राजी हुआ। यहां तक कैफेटेरिया को देवगुराड़िया पर बनाना था। मगर कमाई कम होती देख कंपनी ने हाथ खींच लिये। बाद में प्रोजेक्ट ठंडे बस्ते में चला गया। चार साल पहले भी बताई थी अड़चनें 2016 में चिड़ियाघर को शिफ्ट करने की कवायद हुई थी। उस दौरान देवगुराड़िया के पास इसे लाने पर सहमति बनी। वन विभाग ने सर्वे किया, जिसमें ट्रेंचिंग ग्राउंड को चिड़ियाघर के लिए सबसे बड़ी अड़चने बताया। रिपोर्ट में कचरे के ढेर से वन्यप्राणियों को नुकसान की बात कहीं। उसके बाद चिड़ियाघर को शिफ्ट करने का मुद्दा बंद हुआ। 80 एकड़ जमीन मिलना मुश्किल 2016 में चिड़ियाघर को शिफ्ट करने के लिए प्रस्ताव में 80 एकड़ की जरूरत बताई थी। यह जमीन न तो वन विभाग के पास मौजूद है और न प्रशासन इतनी जमीन का इंतजाम कर सकता है। यहां तक वाइल्ड लाइफ एक्सपर्ट भी जानवरों को दूसरे जगह पहुंचने को राजी नहीं थे। पर्यटकों के लिए जुटाएंगे नई सुविधाएं रालामंडल के विकास को लेकर प्रेजेंटेशन हुआ है। जहां पर्यटकों के लिए नई सुविधाएं जुटाने पर जोर दिया है। वरिष्ठ अधिकारियों ने जल्द ही प्रस्ताव बनाने को कहा है। दिसंबर तक काम पूरा हो जाएगा। उसके बाद विकास कार्य शुरू किए जाएंगे। बैठक में चिड़ियाघर को शिफ्ट करने को लेकर कोई विषय नहीं था। बल्कि चिड़ियाघर का भी अलग से प्रेजेंटेशन हुआ। - किरन बिसेन, वन संरक्षक, इंदौर वनमंडल नहीं होगा चिड़ियाघर शिफ्ट रालामंडल के विषय पर अधिकारियों चर्चा हुई है। हरियाली को बढ़ाने के निर्देश दिए है। ताकि अभयारण्य में आने वाले पर्यटक पर्यावरण का महत्व समझ सके। चिड़ियाघर को शिफ्ट नहीं किया जा रहा है। चिड़ियाघर का नगर निगम अच्छे से प्रबंधन कर रहा है। उसके विस्तार पर अधिकारियों ने दिशा-निर्देश दिए है। - अशोक बर्णवाल, प्रमुख सचिव, वन विभाग