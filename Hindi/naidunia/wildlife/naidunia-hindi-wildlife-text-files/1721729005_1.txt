इसके पहले 2010 में वन्य जीवों की गणना हुई थी। आंकलन के परिणामों के मुताबिक मण्डल में 3 बाघ, 24 तेंदुए, 34 जंगली कुत्ते, 52 भालू, 17 लकड़बग्घे एवं 24 भेड़िए पाए गए हैं। शाकाहारी प्राणियों में 84 चीतल, 54 सांभर और 322 जंगली सुअर हैं। अगले साल होने वाली गणना में इनके बढ़ने या घटने का अनुमान लगाया जा सकेगा। सूत्रों के मुताबिक बाघ छोटेडोंगर, धौड़ाई एवं पूर्व सोनपुर में चार साल पहले देखे गए थे लेकिन इन चार सालों में इनकी 'दहाड़' गुम हो गई है। अनुमान है कि या तो इनका खात्मा हो गया है या फिर ये किसी अन्य इलाकों की ओर कूच कर गए हैं। इसका रिकॉर्ड किसी के पास नहीं है। बताते हैं कि बीजापुर के इंद्रावती टाइगर रिजर्व में भी ये जा सकते हैं। ये इलाका ओरछा से लगा है। लोगों का कहना है कि कुछ दशक पहले तक इस वन मण्डल में वनभैंसे दिखाई देते थे। अब ये भी नहीं दिख रहे हैं। अभी मंडल में लकड़बग्घे, भालू, हिरण, चीतल, जंगली सुअर, कोडरी, मोर, खरगोश आदि अक्सर देखे जाते हैं। भालू के हमले के प्रकरण भी आते रहते हैं। इनका मुआवजा विभाग की ओर से दिया जाता है। अजगर भी कई दिनों से इलाके में नजर नहीं आए हैं। ---