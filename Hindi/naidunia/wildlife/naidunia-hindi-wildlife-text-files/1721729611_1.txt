अभयारण्य के कक्ष क्रमांक 111 में भालूपानी तालाब के पानी में शिकार करने की नीयत से अज्ञात लोगों ने यूरिया डाल दिया। यूरिया घुला पानी पीने से तीन हिरण व दो बंदरों की मौत हो गई। बार क्षेत्र में शिकारियों के हौसले इतने बुलंद है कि वे बेखौफ होकर वन्य प्राणियों का शिकार कर रहे हैं। घटनास्थल से रेंजर और एसडीओ तथा अन्य वन कर्मियों का कार्यालय और आवास महज तीन किलोमीटर दूर है। बार नवापारा अभयारण्य क्षेत्र में पर्यटन की शुरुआत 1 नवंबर से कर दी जाती है। फरवरी-मार्च महीने से पर्यटकों की संख्या बढ़ जाती है। खास बात यह होती है कि शनिवार और रविवार को पर्यटक बड़ी तादाद में पहुंचते हैं। वन विभाग के सूत्र बताते हैं कि घटना दिनांक को भी पर्यटक बड़ी तादाद में पहुंचे थे। शनिवार से ही पर्यटकों का जमावड़ा था और प्रातः 5 बजे से पर्यटकों का प्रवेश जंगल में हो जाता है, जो करीब 11-12 बजे तक निरंतर जारी रहता है। यही स्थिति शाम करीब 4 बजे से रात 8-9 बजे तक रहती है। इसके अतिरिक्त वीआईपी तो रात-रात भर भ्रमण में रहते हैं। रविवार की सुबह करीब 11 बजे हिरणों के लड़खड़ाने और गिरकर तड़पने की सूचना के बाद तीन हिरणों और दो बंदर की मौत हो चुकी थी। घटना के हालात और घटना स्थल की दूरी पर गौर करें तो शिकारी परिक्षेत्र कार्यालय के मात्र 2.3 किलोमीटर दूर स्थित तालाब में पहुंच कर शिकारियों ने घटना को अंजाम दिया है। भीड़भाड़ के दिन होने के बावजूद रात में तालाब के पानी किनारे डबरा बनाकर घटना को अंजाम देने में सफल हो गए। इससे वन अमले की मुस्तैदी पर सवाल खड़ा हो गया है। शहरों में पहुंचता है हिरण का मांस सूत्रों की माने तो अभयारण्य क्षेत्र में समय-समय पर हिरण का शिकार होते रहता है और शहर तक इसका मांस पहुंचता है। बार क्षेत्र के कई गांवों में बिजली पहुंच गई है। जिसमें चरौदा, देवगांव, गबौद, देवगांव, अकलतरा, सैयाभांठा, सूरबाय, अल्दा, पकरीद, गिधपुरी आदि शामिल है। जंगल से गुजर कर खींचे गए हाई वोल्टेज तार से हुकिंग कर जंगल में तार फैलाकर वन्य प्राणियों का शिकार किया जाता है। मांस की सप्लाई शहरों तक की जाती है। शिकार के दूसरे तरीके के रूप में यूरिया घोलकर जहरीला पानी तैयार किया जाता है। इन दोनों ही तरीकों में बिना किसी आवाज के शिकार हो जाता है और किसी को भनक नहीं लगती। हालांकि रविवार की घटना के बाद बार अभयारण्य के आला अधिकारी हर हाल में शिकारियों तक पहुंचने की कोशिश में जुट गए हैं। --