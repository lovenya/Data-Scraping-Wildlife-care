कोरबा (नईदुनिया प्रतिनिधि)। कोरबा के जंगल में पाए जाने वाले दुर्लभ प्रजाति के जीवों के संरक्षण व संवर्धन के लिए वन विभाग ठोस कार्य योजना तैयार की गई है। इसके लिए रायपुर की नोवा नेचर सर्प विशेषज्ञों की टीम को सर्वे के लिए उतारा गया है। एक माह तक यह टीम जंगल में पाए जाने वाले सर्पों के अलावा अन्य दुर्लभ जीव जंतुओं पर भी अध्ययन करेंगे। वन कर्मियाें को इनके रहवास व संरक्षण के लिए प्रशिक्षित किया जाएगा। विशेषज्ञों की रिपोर्ट के आधार पर जंगल में रहवास, भोजन व उस तरह का वातावरण निर्मित की जाएगी। जनवरी के प्रथम सप्ताह से शुरू सर्वे के लिए 30 लाख रूपये खर्च किया जाएगा। किंग कोबरा समेत ऐसे अनेक दुर्लभ जीव हैं, जिनके लिए कोरबा के जंगल वर्षों से पसंदीदा ठिकाना रहे हैं। उड़न गिलहरी, खूबसूरत तितलियां व पैंगोलीन जैसे कई छुपे हुए जीव हैं, जिन्होंने समय-समय पर अपनी झलक दिखाकर यह भी बताया कि कोरबा की डायवर्सिटी कितनी अनोखी है और इसे सेहजकर रखने की जरूरत है। यही जरूरत समझते हुए एक और कदम उठाया जा रहा है। इसके तहत अब किंग कोबरा ही नहीं, सर्प समेत वन में पाए जाने वाले अन्य सरीसृपों पर एक व्यापक अध्ययन किया जाएगा। इसके लिए सरीसृप विशेषज्ञ जुगत में जुट गए हैं, जो स्थानीय विवरण और संरक्षण संबंधित समस्याओं पर अध्ययन कर वह डाटा जुटाएंगे। जिनकी मदद से इन दुर्लभ जीवों के लिए अनुकूल दशा का इंतजाम सुनिश्चित किया जाएगा। जिले के कोरबा वनमंडल अंतर्गत किंग कोबरा व अन्य सरीसृपों के स्थानिक वितरण (स्पेशियल डिस्ट्रीब्यूशन) और संरक्षण संबंधित समस्याओं पर अध्ययन करने विषय विशेषज्ञ के चयन की प्रक्रिया शुरू कर दी गई है। कोरबा के वन्य क्षेत्र में कुदरती खूबसूरती के साथ अनेक दुर्लभ वन्य जीवों को रहवास है। यहां विभिन्न प्रकार के जीवों के अलावा सांपों के लिए भी काफी अनुकूल वातावरण है। कोरबा जिले की बात करें, तो जशपुर के बाद अब कोरबा को दूसरा नागलोक कहा जाने लगा है। हमारे जंगल में सर्पों के राजा, यानि किंग का भी घर है, जो समय-समय पर देखने को मिलते रहे हैं। इसे संरक्षित जीवों की श्रेणी में रखा गया है, जिसकी सुरक्षा की व्यवस्था और भी जरूरी हो जाता है। एक दशक पहले तक पश्चिमी घाटी और तराई क्षेत्रों में पाए जाने वाले किंग कोबरा की कोरबा में भी मौजूदगी देखी गई। वर्ष 2014 में सबसे पहले कोरबा जिले के केराकछार में किंग कोबरा देखा गया। इसके बाद पसरखेत व बताती के आस-पास घरों में घुसते व खेतों में घूमते कई बार इस विशालकाय सर्प को देखा जा चुका है। गांव में इस सांप को पहरचित्ती सांप के नाम से जाना जाता है। करतला वन परिक्षेत्र में दुर्लभ प्रजाति के इस सर्प की होने की जानकारी के कारण तस्करों की भी क्षेत्र में नजर हैं। वन्य जीव संरक्षण लिए विशेषज्ञों की टीम गठित की जाएगी, ताकि सर्पों को संरक्षित करने के साथ उन्हे सुरक्षा प्रदान किया जा सके। उत्खनन व उद्योग के लिए किया जा चुका है प्रतिबंधित वन विभाग की ओर से कराए गए सर्वे में यह पुष्ट हुआ है कि लेमरू व पसरखेत वन परिक्षेत्र में किंग कोबरा की संख्या सर्वाधिक है। बताती में 15 फीट लंबा कोबरा मिल चुका है। इस क्षेत्र को किंग कोबरा का सुरक्षित व संरक्षित आवास (रहवास क्षेत्र) के रूप में विकसित करने की दिशा में भी वन विभाग योजना बना चुका है। वन विभाग के अधिकारी किंग कोबरा की उपस्थिति के मिल रहे संकेत को गंभीरता से लेते हुए उसके रहवासी क्षेत्र को चिन्हांकित करने एक सर्वे कराया था। इस दौरान लेमरू व पसरखेत वन परिक्षेत्र में ही ढाई सौ से अधिक किंग कोबरा मिले। इस क्षेत्र को उत्खनन व उद्योग के लिए प्रतिबंधित कर दिया गया है। वन विभाग ने किंग कोबरा के संरक्षण व संवर्द्धन के लिए विस्तृत प्रोजेक्ट रिपोर्ट तैयार कर राज्य शासन को सौंपा था। जैव विविधता होगी और अधिक समद्धि सर्प विशेषज्ञों के चयन के उपरांत वनमंडल के अंतर्गत किंग कोबरा (सांप प्रजाति) व अन्य सरीसृपों के संरक्षण व संवर्धन के लिए विस्तृत अध्ययन तो किया ही जा रहा, साथ ही संरक्षण के उद्देश्य कारगर बनाने विशेष प्रशिक्षण भी शुरू किया जाएगा। इस तरह संबंधित क्षेत्र में जन जागरूकता लाने का प्रयास किया जाएगा। विषय विशेषज्ञों का चयन वन विभाग ने किया है। किंग कोबरा एक ऐसा सांप है जिससे अन्य सांपों की प्रजातियां भी नियंत्रित होती है, जिसके कारण खाद्य श्रृंखला में किंग कोबरा की उपस्थिति बेहद जरूरी है। जल्द ही कोरबा में किंग कोबरा के निवास को विकसित करने महत्वपूर्ण कदम उठाए जाएंगे। इससे कोरबा की जैव विविधतता और समृद्ध होगी। कोरबा वन मंडल के अंतर्गत कोबरा व अन्य दुर्लभ जीवों के संरक्षण के लिए विशेषज्ञ टीम से निरीक्षण कराया जा रहा है। इसके लिए रायपुर की नोवा नेचर टीम पहुंची है। जांच प्रक्रिया के तहत टीम माह भर के भीतर उनके रहवासी स्थल, भोजन व संवर्धन के संबंध में रिपोर्ट देगी। इस आधार पर आगे की कार्रवाई की जाएगी। आशीष खेलवार, एसडीओ कोरबा वन मंडल