भोपाल (राज्य ब्यूरो)। वनों एवं जलीय क्षेत्रों में कुछ जीव-जंतु ऐसे भी हैं, जो दुर्लभ हैं और जिन पर शोध कार्य बहुत ही कम हुए हैं। ऐसी ही प्रजातियों पर चर्चा व जागरूकता के उद्देश्य से भोपाल में दो दिन तक वन्यजीव विशेषज्ञ जुटे। विशेषज्ञों ने कहा कि मानव द्वंद्व वन्यजीवों के लिए खतरा है। मानवीय शक्ति का इस्तेमाल संहार में नहीं, वन्यजीवों के संरक्षण के लिए होना चाहिए। भोपाल के एप्को परिसर में शनिवार को शुरू हुई मध्य प्रदेश की कम ज्ञात प्रजातियां (लेसर नोन स्पेशीज आफ मध्य प्रदेश) पर आधारित द्वितीय कार्यशाला का रविवार को समापन हुआ। इसमें वन्यजीव विशेषज्ञों ने अत्यंत दुर्लभ जीव-जंतुओं के संरक्षण पर सुझाव दिए। यह आयोजन एसएनएचसी इंडिया द्वारा मध्य प्रदेश राज्य जैव विविधता बोर्ड, भोपाल बर्ड्स संस्था एवं वाइल्ड लाइफ ट्रस्ट आफ इंडिया के सहयोग से किया गया। दो दिवसीय कार्यशाला में पैंगोलिन, इंडियन वुल्फ, ब्लैक बेलिड टर्न, चौसिंघा, ग्रीन मुनिया, फिशिंग कैट, घड़ियाल, मध्य प्रदेश में पाई जाने वाली मकड़ियों एवं सरीसृप प्रजातियों पर चर्चा हुई और भविष्य में इनके संरक्षण के लिए रणनीति तैयार करने पर मंथन हुआ। कार्यशाला में मध्य प्रदेश वन विभाग, बांबे नेचुरल हिस्ट्री सोसाइटी, वाइल्ड लाइफ कंज़र्वेशन ट्रस्ट, वाइल्ड लाइफ इंस्टीट्यूट आफ़ इंडिया, मद्रास क्रोकोडाइल बैंक एवं जूलाजिकल सर्वे आफ इंडिया आदि संस्थाओं से विशेषज्ञों ने भाग लिया।