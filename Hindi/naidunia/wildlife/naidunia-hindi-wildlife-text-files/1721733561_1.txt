कटघोरा वनमंडल क्षेत्र में अभी 45 से अधिक हाथियों का दल क्षेत्र में विचरण कर रहा है, जो वनांचल क्षेत्र में रहने वाले ग्रामीणों के लिए खतरा बन चुका है। वन मंडल में हाथियों का आतंक थमने का नाम नहीं ले रहा है। हाथियों ने एक बार फिर एक वृद्ध महिला को मौत के घाट उतार दिया। पसान रेंज के ग्राम पनगवां में मंगलवार की सुबह चार बजे हाथियों ने धावा बोल दिया। उस वक्त गांव में अधिकांश लोग सो रहे थे। इसी दौरान घर पर सो रही 65 वर्षीय सोन कुंवर पर हमला कर दिया, इसे सोनकुंवर की मौके पर ही मौत हो गई। सूचना पर पहुंची वन विभाग की टीम ने ग्रामीणों को जंगल की ओर जाने से मना किया है और ग्रामीणों को सतर्क रहने की सलाह दी गई है। वहीं वन अमला हाथियों की निगरानी कर रही है। जटगा वन परिक्षेत्र के कुकरीकंडर,पी- 248, 250 में हाथियों का दल विचारण कर रहे हैं। यहां बताना होगा कि दो दिन एक हाथी ने कोरबा वन मंडल के केंदई रेंज में वनोपज संग्रहण करने जंगल गई दो महिलाओं को मौत के घाट उतार दिया था, जबकि एक व्यक्ति घायल हो गया था। इन घटनाओं को लेकर क्षेत्र के ग्रामीणों में डर का माहौल बना हुआ है और अब जंगल जाने से कतराने लगे हैं।