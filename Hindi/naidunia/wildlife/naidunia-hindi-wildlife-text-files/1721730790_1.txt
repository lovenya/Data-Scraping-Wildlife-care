विदाई समारोह स्थल को फूल मालाओं और गुब्बारों से ऐसे सजाया गया था, मानो किसी अधिकारी को विदाई दी जा रही है। जैकी के लिए बाकायदा स्टेज बनाया गया। सभी अधिकारियों ने माला पहनाकर उसे शाबाशी दी। जैकी को उसका पसंदीदा मीट खिलाया गया। इसके बाद जब जैकी मटकुली जंगल जाने के लिए रवाना हुआ तो सभी लोगों की आंखें भर आईं। स्ट्राइक फोर्स के एसडीओ संदेश माहेश्वरी बताते हैं कि एक नवंबर 2009 को स्निफर ट्रेनिंग के बाद जर्मन शेफर्ड प्रजाति का जैकी वन विभाग में शामिल हुआ था। सीसीएफ वाइल्ड लाइफ ने जैकी का डाइट चार्ट तय किया था, जिसमें रोजाना 400 ग्राम मीट उसे मिलता था। दो वनकर्मी उसके हैंडलर बनकर रहे। खास बात यह कि जैकी और जिम्मी पहले बैच में दो डॉग थे, दूसरा जबलपुर में रहा। इसके बाद ही मप्र के वन विभाग में 17 नए डॉग पूरे प्रदेश में रखे गए। उत्तराखंड, गुजरात में भी इसी तर्ज पर डॉग स्क्वॉड शुरू किया गया। स्निफर जैकी से बाघ, रीछ, तेंदुए, हिरण के शिकार के करीब 46 मामले सुलझाने में वन विभाग को मदद मिली। जंगल में ट्रैक बताकर जैकी ने संदिग्धों तक का सुराग दिया, यह उसकी बड़ी उपलब्धि है। जैकी की जगह अब फीमेल डॉग टीना को यहां भेजा गया है। माहेश्वरी कहते हैं कि करीब नौ साल तक साथ रहकर जैकी एक कर्मचारी की तरह सभी से मिलजुल कर रहा। उससे हमारी भावनाएं जुड़ी रहीं। इसी वजह से उसे शानदार तरीके से विदा किया गया। अब आखिरी सांस तक वन महकमा जैकी की देखभाल करेगा।