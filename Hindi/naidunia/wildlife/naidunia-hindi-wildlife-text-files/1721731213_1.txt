कांकेर। नईदुनिया प्रतिनिधि गांव हो या शहर सभी जगह हिंसक वन्य प्राणी नजर आ रहे हैं, और ये लोगों के लिए खतरा बना हुआ है। मंगलवार रात ग्राम व्यासकोंगेरा में तेंदुआ नजर आया। गांव में घुसकर तेंदुए ने गाय के दो बछड़ों को भी अपना शिकार बना लिया है। इसके बाद से गांव में दहशत का माहौल है। इससे पहले मंगलवार को शहर में भालू घुस आया था, जिसे पकड़ने के लिए वन विभाग को कई घंटे मशक्कत करनी पड़ी थी। जिला मुख्यालय और आसपास के गांव में तेंदुए और भालू ने आतंक मचा रखा है। मंगलवार को शहर में भालू घूस आया था तो दूसरी ओर जिला मुख्यालाय से महज 5 किलोमीटर दूर ग्राम व्यासकोंगेरा में तेंदुए ने आतंक मचा रखा है। तेंदुए ने पिछले दो दिनों में दो बछड़ों को अपना शिकार बनाया है। तेंदुए के आतंक से लोग दहशत में हैं। हालांकि वन विभाग ने अब तक इसे लेकर कोई कार्रवाई नहीं की है। गांव के पास घूमते हुए तेंदुए का वीडियो भी सामने आया है, जिसे एक ग्रामीण ने कैमरे में कैद कर लिया था। लोगों ने बताया कि दो दिनों से लगातार तेंदुआ इस इलाके में आ रहा है। तेंदुए ने खेत के पास एक फार्म में बंधे दो बछड़ों को अपना शिकार भी बना लिया है। यह भी बताया जा रहा है कि दो बछड़ों के शिकार की सूचना वन विभाग को दी गई थी। इसके बाद भी वन विभाग का अमला अब तक मौके पर नहीं पहुंचा था। जिसके एक बछड़े का शव अभी भी वहीं पड़ा हुआ है। कोंडेजुंगा में भी तेंदुए ने मचाया था उत्पात लगभग एक महीने पहले ही ग्राम कोड़ेजुंगा में तेंदुए ने उत्पात मचा रखा था। मुर्गी फार्म में घुसकर तेंदुआ रोज मुर्गी का शिकार कर रहा था। जिससे ग्रामीणों में दहशत का माहौल था। बड़ी मुश्किल से तेंदुआ वन विभाग के लगाए पिंजरे में फंसा था, जिसके बाद उसे शहर से दूर जंगल में ले जाकर छोड़ा गया था। इस घटना को माह भर का समय ही बीता है और अब व्यासकोंगेरा में तेंदुए ने आतंक मचाना शुरू कर दिया है। वन्य प्राणियों की दहशत बढ़ी भालू व तेंदुए शहर व ग्रामीण क्षेत्र की रिहायसी बस्तियों में लगातार पहुंच रहे हैं। जिसके कारण लोगों व उनके पालतू पशुओं पर भालू व तेंदुए के हमले भी बढ़ गए हैं। जिसमें कई लोग अपनी जान भी गंवा चुके हैं। जिसके चलते लोग अब दिन के समय भी स्वयं को असुरक्षति महसूस करने लगे हैं। भालू और तेंदुए के रिहायसी बस्तियों में पहुंचने का कारण उनकी बढ़ती हुई संख्या और भोजन पानी की कमी है। जिससे स्पष्ट है कि जंगलों में वन विभाग वन्य प्राणियों के लिए भोजन व पानी की व्यवस्था करने में असफल रहा है।