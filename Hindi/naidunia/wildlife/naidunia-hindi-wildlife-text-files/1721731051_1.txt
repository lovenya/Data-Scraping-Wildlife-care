जंगल सफारी में एक साल से 11 बाड़े बनकर तैयार हैं। बाड़ों में वन्यजीवों पर जंगल सफारी प्रबंधन लाखों रुपये खर्च कर रहा है, लेकिन वन्यजीवों को पर्यटक नहीं देख सकते हैं, क्योंकि सफारी प्रबंधन बाड़ों के उद्घाटन की बाट जोह रहा है। बाड़े का उद्घाटन होने के बाद ही पर्यटकों के लिए खोला जाएगा। बाड़ों के उद्घाटन के लिए सफारी प्रबंधन पिछली सरकार से ही समय मांग रहा है, लेकिन अभी तक उद्घाटन नहीं हो पाया है, जबकि प्रदेश में सरकार बदल गई है। उसके बाद भी बाड़े का उद्घाटन नहीं हो पा रहा है। बाड़े का उद्घाटन होने से जंगल सफारी के राजस्व में भी इजाफा होगा। इसके साथ ही पर्यटकों को भी मायूस होकर नहीं लौटना पड़ेगा। वन विभाग के अधिकारियों का कहना है कि उद्घाटन के लिए बात चल रही है, जल्द ही उद्घाटन होगा। जंगल सफारी में 37 बाडों का निर्माण किया जाना है। अभी सिर्फ 11बाड़े जंगल सफारी के बगल में बनकर तैयार हैं। इन बाड़ों में दो सिंह, दो बाघ, दो सफेद बाघ, दो तेंदुआ, दो दरियाई घोड़ा और दो मगरमच्छ की शिफ्टिंग कर दी गई है। जंगल सफारी में वन्य प्राणियों को देखने के लिए पर्यटकों की भीड़ उमड़ रही है। पर्यटक मानव निर्मित इस सफारी में विचरण करते शेर, बाघ और हिरणों को देख रहे हैं, लेकिन बाड़े में उन्हें नहीं जाने दिया जा रहा है, क्योंकि बाड़ों का उद्घाटन न होने की वजह से अनुमति नहीं है। इससे पर्यटक निराश हो रहे हैं। उद्घाटन के लिए छप गए थे बैनर-पोस्टर जंगल सफारी में उद्घाटन के लिए तत्कालीन मुख्यमंत्री ने समय दे दिया था। वन विभाग ने उद्घाटन की पूरी तैयारी कर ली थी। यहां तक बैनर पोस्टर, शिलापट्ट बना दिए गए थे। लेकिन चुनाव आयोग ने अचानक आचार संहिता की घोषणा कर दी और विभाग की सारी योजनाओं पर पानी फिर गया। प्रदेश में नई सरकार के गठन के बाद बाड़े के उद्घाटन को लेकर हलचल शुरू हो गई थी। सरकार का गठन होकर करीब नौ महीने हो गए, लेकिन अभी तक उद्घाटन नहीं हुआ है। 50 हेक्टेयर में बना है 37 जू जंगल सफारी के ठीक बाजू में 50 हेक्टेयर में जू आकार ले चुका है। यहां बाड़े बनाए जा रहे हैं। बाड़े इस तरह से बनाए गए हैं कि बीच कांच लगाया गया है, जिससे पर्यटकों को वन्य प्राणी जैसे शेर, बाघ, ह्वाइट टाइगर, मगरमच्छ और दरियाई घोड़ा करीब से देखने को मिलेगा। वर्जन जंगल सफारी में जल्द ही बचे हुए बाड़े का निर्माण कार्य किया जाएगा। इसके साथ ही शासन से बाड़े के उद्घाटन के लिए समय मांगा गया है। समय मिलने पर बाड़े का उद्घाटन कर पर्यटकों के लिए खोल दिया जाएगा। - अतुल शुक्ला, पीसीसीएफ, वाइल्ड लाइफ, छत्तीसगढ़