दो माह पहले ही पन्ना टाइगर रिजर्व से एक टाइगर जंगल के रास्ते नौरादेही अभयारण्य पहुंचा था। करीब डेढ़ माह यहां रहने के बाद कुछ दिन पहले ही जंगल के इसी रास्ते से वापस पन्ना टाइगर रिजर्व लौटा है। टाइगर के आने-जाने के इस रास्ते की खोज नौरादेही के अधिकारी लम्बे समय से कर रहे हैं। क्योंकि करीब डेढ़ साल पहले भी पन्ना से एक बाघ सिंग्रामपुर तक जंगल के रास्ते आ गया था। इस टाइगर कॉरिडोर की जांच के लिए भारतीय वन्य जीव संस्थान की रिसर्च टीम भी नौरादेही अभयारण्य पहुंच चुकी है। तीन सदस्यीय दल टाइगर के आने-जाने के रूट का बहुत बरीकी से अध्ययन कर रहा है। इस टाइगर कॉरिडोर को और विकसित करने जल्द ही डब्ल्यूआईआई की टीम रिसर्च भी शुरू करेगी। इन क्षेत्रों में बना है टाइगर कॉरिडोर बाघों ने पन्ना टाइगर रिजर्व से नौरादेही वन्य जीव अभयारण्य आने-जाने के लिए दमोह, नरसिंहगढ़, हटा, अमानगंज से होते हुए पन्ना टाइगर रिजर्व तक यह कॉरिडोर जंगल के रास्ते से तैयार करके रखा है। बाघ पी-213 भी पन्ना से अमानगंज, अमानगंज से हटा, हटा से नरसिंहगढ़, नरसिंहगढ़ से दमोह और दमोह से नौरादेही अभयारण्य की सीमाओं में प्रवेश करते हुए सागर तक पहुंचा था। इसके बाद यह बाघ टाइगर रिजर्व वापस भी जंगल के इन्हीं रास्तों से होता हुआ गया है। जिसकी लगातार मॉनीटरिंग कर वन अधिकारियों ने इस टाइगर कॉरिडोर को चिंहित किया है। कॉरिडोर में ग्रीन कवर डेवलप किया जाएगा टाइगर कॉरिडोर के बीच में पड़ने वाले ऐसे इलाके जहां हरियाली कम है। वहां ग्रीन कवर डेवलप करने की योजना भी वन विभाग ने बना ली है। नौरादेही अभयारण्य के अधिकारी टाइगर कॉरिडोर के बीच में पड़ने वाले फॉरेस्ट व रिवेन्यू के ऐसे क्षेत्रों की तलाश कर रहा है, जिन्हें टाइगर ने आने-जाने में फॉलो किया हो। रिवेन्यू के क्षेत्रों में ग्रीन कवर डेवलप कर हरियाली बढ़ाने की योजना है, ताकि कॉरिडोर से जुड़ा पूरा क्षेत्र हरियाली से कवर हो जाए। इसके लिए बड़े स्तर पर पौधे रोपित किए जाएंगे। इसके साथ ही भविष्य में भी बाघों का इस लम्बे क्षेत्र में विचरण आसानी से हो सकेगा। डब्ल्यूआईआई का तीन सदस्यीय दल पहुंचा नौरादेही भारतीय वन्य जीव संस्थान ने अपना तीन सदस्यीय दल नौरादेही भेजा दिया है। नौरादेही पहुंच कर डब्ल्यूआईआई की टीम टाइगर कॉरिडोर को लेकर भविष्य में क्या संभावनाएं बन सकती है? इसे लेकर अध्ययन कर रही है। यह रिसर्च टीम यहां से जाकर अपनी रिपोर्ट डब्ल्यूआईआई को देगी। इसके बाद वन्य जीव संस्थान द्वारा एक्सपर्ट से रिसर्च कराया जाएगा और इसके रिजल्ट से टाइगर्स के लिए योजनाएं तैयार की जाएंगी। डब्ल्यूआईआई की टीम कॉरिडोर का कर रही अध्ययन नौरादेही अभयारण्य और पन्ना टाइगर रिजर्व के बीच टाइगर कॉरिडोर की तलाश कर ली गई है। भारतीय वन्य जीव संस्थान की टीम भी नौरादेही पहुंच चुकी है। जो टाइगर कॉरिडोर को लेकर अध्ययन व संभावनाओं की तलाश कर रही है। कॉरिडोर के बीच पड़ने वाले ऐसे क्षेत्र जहां हरियाली कम है। वहां पेड़-पौधे लगाकर ग्रीन कवर डेवलप करने की योजना वन विभाग बना रहा है - प्रदीप त्रिपाठी, एसडीओ, नौरादेही अभयारण्य