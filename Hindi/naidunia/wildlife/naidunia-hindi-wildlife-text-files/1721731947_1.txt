वन्यजीव विशेषज्ञ बताते हैं कि इससे वन्य प्राणियों के प्रजनन पर दुष्प्रभाव होगा। सरकार को राजस्व के लिए अन्य विकल्प तलाशने चाहिए। पिछले दिनों सरकार में वरिष्ठ स्तर पर कहा था कि उत्तराखंड में जिम कार्बेट एवं राजाजी टाइगर रिजर्व को पूरे साल खोलने का निर्णय लिया है। इस निर्णय के आधार की जानकारी मंगवा रहे हैं। यदि आधार बनता है, तो ऐसा ही मध्य प्रदेश में भी किया जाएगा। नियम विरुद्ध होगा सालभर पार्क खोलना : वाइल्ड लाइफ एक्टिविस्ट अजय दुबे ने कहा कि विभिन्न् पार्क के बफर एरिया को प्रदेश में भी अब मानसून सीजन में खोला जाने लगा है। यह गलत है। नेशनल कंजरवेटिव अथारिटी का निर्णय कोर एरिया खोलने का नहीं है। यदि ऐसा निर्णय सरकार लेती है तो गलत होगा। पर्यटकों की आवाजाही से वन्य प्राणियों के लिए तनाव पैदा होता है। उनकी गतिविधियों पर इसका असर पड़ता है। पर्यटकों की सुरक्षा के लिए भी यह सही नहीं है। 22 करोड़ रुपये प्रतिवर्ष मिलता है राजस्व फिलहाल प्रदेश के सभी संरक्षित क्षेत्रों को मिलाकर प्रतिवर्ष 22 करोड़ रुपये राजस्व मिलता है। कोरोना संक्रमण के चलते इसमें कमी आई है। प्रदेश में नौ नेशनल पार्क और 24 अभयारण्य हैं। बाघों की संख्या की दृष्टि से भी मध्य प्रदेश देश में पहले स्थान पर है। वन विभाग के प्रमुख सचिव अशोक बर्णवाल ने बताया कि पूरे साल पार्क खोलने को लेकर उत्तराखंड को सुप्रीम कोर्ट ने अनुमति दी है। यहां कोई निर्णय नहीं लिया गया है।