वन विभाग ने नौरादेही सेंक्चुरी क्षेत्र में आने वाले सभी 69 राजस्व एवं वन ग्राम को खाली कराने की योजना पर काम शुरू कर दिया है। भारतीय वन्यप्राणी संस्थान देहरादून द्वारा चीतों के आदर्श रहवास के देशभर में किए गए सर्वे के बाद नौरादेही को सबसे सुरक्षित एवं उपयुक्त स्थल माना है। भारत और दक्षिण अफ्रीका के बीच चीतों को भारत लाए जाने के संबंध में अंतिम दौर की बातचीत हो गई है। वनप्राणी संस्थान के निर्देश पर ही यहां गांवों को खाली कराने की प्रक्रिया तेज की गई है। ताकि जंगल के बीच इन गावों की समतल भूमि को विशाल चारागाहों के रूप में विकसित किया जा सके। वन विभाग के अफसरों का कहना है कि इस वित्तीय वर्ष में दस ग्राम पंचायत खाली करा लिए जाएंगे। यदि ऐसा होता है तो वन विभाग को 300 वर्ग किलोमीटर का इकाई क्षेत्र सघन वन तैयार करने के लिए मिल जाएगा। अचानक तेज हुई विस्थापन की गति भारतीय वन्यप्राणी संस्थान (डब्ल्यूआईआई) देहरादून की एक टीम लंबे समय से चीतों की बसाहट को लेकर नौरादेही में रिसर्च कर रही थी। लगभग एक सदी पूर्व यहां के जंगल चीतों से आबाद थे। ब्रिटिश भारत में अंतिम बार हुई चीतों की गणना के वक्त यहां 25 चीतों का होना पाया गया था। 1973 में यह वाइल्ड लाइफ सेंक्चुरी की स्थापना के बाद 10 ग्राम पंचायत मुख्य रूप से सेंक्चुरी के बीच में बनी हुई हैं। यहां की आबादी सेंक्चुरी के विस्तार में सबसे बड़ी बाधक बनी हुई है। पिछले दो साल से इन गांवों के विस्थापन की कवायद चल रही थी। लेकिन सफलता अब जाकर मिली है। क्यों मुफीद माना गया नौरादेही वन्यप्राणी विशेषज्ञों का कहना है कि नौरादेही में चीता प्रोजेक्ट के लिए सभी परिस्थितियां अनुकूल हैं। चीता काफी तेजी और सीधा भागता हैं, बहुत घना जंगल होने के कारण उसे भागने में दिक्कत आती हैं। देश के अन्य वन्यजीव पार्कों में पेड़ों और झाड़ियों की संख्या अधिक हैं। जबकि नौरादेही में सागौन का जंगल हैं। सागौन के पेड़ एकदम सीधे और दूर दूर होते हैं। यहां पहाड़ों के साथ मैदानी इलाका भी काफी अधिक है, जिससे अच्छे घांस के मैदान विकसित हो सकते हैं। जंगल में कीचड़ होना भी चीतों के लिए नुकसानदेह होता है। चीतों को दौड़ने के लिए ठोस जमीन की जरूरत होती है। इस पैमाने पर भी नौरादेही मुफीद है। सर्वें में इन सभी बिंदुओं के अध्ययन के आधार पर ही नौरादेही सबसे चीतों के लिए उपयुक्त और अच्छा स्थान माना गया। पर्याप्त भोजन हिरण, चीतल, साभर और नीलगाय जैसे जानवर चीतों के प्रिय भोजन होते हैं। इन सभी जानवरों की संख्या यहां काफी है। हिरण और सांभर जैसे जानवर विशुद्ध शाकाहारी होते हैं, इनकी आबादी बढ़ाने के लिए जरूरी है कि चारागाहों का भी विस्तार किया जाए। पहले चरण में कुशियारी, रमपुरा एवं पीपरा को खाली करा लिया गया हैं। दूसरे चरण में नौरादेही, बिजनी, तरा, भड़रा गांव को खाली कराया जाएगा। तीन गांव के सर्वे होने के बाद शासन ने मुआवजे राशि भी आवंटित कर दी हैं। शेष गांव के विस्थापन की तैयारी चल रही हैं। - चीता प्रोजेक्ट को लेकर नौरादेही सेंक्चुरी में गांव खाली कराए जा रहे हैं। अगले वित्तीय वर्ष तक यदि दस गांव खाली हो गए, तो दक्षिण अफ्रीका से चीतों को लाकर नौरादेही में छोड़ दिया जाएगा। - डॉ.एसपी तिवारी, डीएफओ, सागर दक्षिण - नौरादेही वाइल्ड लाइफ सेंक्चुरी के अंतर्गत आने वाले सभी 69 ग्राम को खाली कराने को लेकर शासन स्तर पर बातचीत चल रही हैं। भविष्य में नौरादेही सेंक्चुरी को चीतों को संरक्षित किए जाने के प्रयास किए जा रहे हैं। - जे.देवप्रसाद, डीएफओ, नौरादेही