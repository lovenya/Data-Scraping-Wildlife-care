दिल्ली की डिपार्टमेंट सिविल रेवेन्यू इंटेलीजेंस (डीआरआइ) और वन विभाग के 15 घंटे के सर्च ऑपरेशन में यहां से एक करोड़ की नगदी, पचास विदेशी समेत 100 हथियार, दो लाख कारतूस और वन्यजीवों के अवशेष बरामद हुए हैं। छापेमारी के दौरान रिटायर्ड कर्नल का शिकारी बेटा प्रशांत बिश्नोई फरार हो गया। वह ही इस पूरे नेटवर्क का संचालक बताया जा रहा है। इसे लेकर अलर्ट जारी कर दिया गया है। सूत्रों के मुताबिक, टीम दिल्ली, गुरुग्राम समेत देश के कई स्थानों पर छापेमारी कर रही है। कई लोगों कोहिरासत में लेने की सूचना है। दिल्ली की डीआरआइ टीम के अधिकारियों ने शनिवार को मेरठ के एसएसपी से मुलाकात करने के बाद सिविल लाइन क्षेत्र की कोठी नंबर 36/4 में सेना के रिटायर्ड कर्नल देवेंद्र कुमार बिश्नोई के यहां छापेमारी की थी। शनिवार दोपहर 12 बजे से शुरू हुआ सर्च ऑपरेशन रात तीन बजे तक चला। 15 घंटे की कार्रवाई के बाद डीआरआइ और वन विभाग के अफसर घर से बरामद सामान को सील कर साथ ले गए थे। कर्नल का बेटा प्रशांत बिश्नोई नेशनल शूटर है और बिहार में करीब 500 नील गायों का शिकार करने के मामले में चर्चित रह चुका है। रविवार को इस मामले में डीआरआइ के एडिशनल डायरेक्टर दिल्ली जोन राज कुमार दिग्विजय ने प्रेस नोट जारी कर बताया कि रिटायर्ड कर्नल की कोठी और दिल्ली में एक स्थान से करीब दो लाख से अधिक विदेशी कारतूस, 100 से अधिक विदेशी कंपनियों के ब्रांडेड हथियार, तेंदुए की खाल, सांभर और हिरण के सिर, सींग, वन्य जीवों के दांत, फ्रीजर में रखे गए पैकेटों में करीब सवा क्विंटल वन्य जीवों का मांस और एक करोड़ की नकदी बरामद हुई। बताया कि पूरा मामला वन्य जीवों की तस्करी और हथियारों की आपूर्ति से जुड़ा है। कर्नल की कोठी से बरामद हुई तेंदुए की खाल जिम कार्बेट के जंगल से शिकार करके लाए जाने की बात कही जा रही है।