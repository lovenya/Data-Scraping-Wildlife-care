बता दें कि पिछले साल मई में बांधवगढ़ टाइगर रिजर्व से बाघ किशन और अप्रैल में कान्हा टाइगर रिजर्व से बाघिन राधा को नौरादेही में शिफ्ट किया गया था। इसके बाद बाघिन राधा ने तीन शावकों को जन्म दिया था। जून में बाघ के गले में जो कॉलर आईडी पहनाया गया था, वह खराब हो चुका है। उसकी फ्रिक्वेंसी भी नहीं मिल पा रही है। बाघ की लोकेशन ट्रेस नहीं होने से अभयारण्य प्रबंधन करीब तीन माह से परेशान है। हालांकि पगमार्क, दहाड़ व नाइट विजन कैमरों से बाघ की मौजूदगी पता चल रही है। इधर बाघिन अपने शावकों के साथ अभयारण्य में मौजूद है। नौरादेही वन मंडल प्रबंधन ने बाघ किशन को नया कॉलर आईडी पहनाने का निर्णय लिया है। पिछले दिनों डीएफओ नवीन गर्ग ने डायरेक्टर राज्य वन अनुसंधान संस्थान जबलपुर को पत्र भेजकर एन-2 बाघ (किशन)को पहनाने के लिए नए कॉलर आईडी की डिमांड भेजी है। उल्लेखनीय है कि प्रधान मुख्य वन संरक्षक भोपाल से इस आशय के निर्देश मिले। करीब तीन लाख रुपए में आता है कॉलर आईडी वन विभाग के तकनीकी जानकारों के मुताबिक कॉलर आईडी की कीमत ढाई से तीन लाख रुपए होती है, जो शासन स्तर से विभाग को उपलब्ध कराया जाता है। इसमें लगी बैटरी बाघ-बाघिन के शरीर से निकलने वाली गर्मी से चार्ज होती है। यह लगातार बारिश में भीगने या फिर पेड़, चट्टान या अन्य चीजों से रगड़ने से खराब हो जाता है या फिर टूटकर गले से निकल भी जाता है। एक और बाघिन आएगी विभागीय सूत्रों के अनुसार नौरादेही अभयारण्य में बांधवगढ़ से एक और बाघिन लाई जाएगी। इस संबंध में आदेश आ चुके हैं। बीते दिनों तक तेज बारिश के कारण उसे शिफ्ट करना संभव नहीं हो पाया था, लेकिन जल्द ही उसे लाकर नौरादेही रेंज में छोड़ा जाएगा। बाघ गायब नहीं हुआ, रेडियो कॉलर बदल रहे हैं नौरादेही अभयारण्य में बाघ-बाघिन व शावक सुरक्षित हैं। बाघ गायब नहीं हुआ हैै। 14 अक्टूबर को उसे जंगल में विचरण करते देखा गया है। फोटोग्राफ्स भी लिए गए हैं। उसका कॉलर आईडी संभवत: अधिक बारिश होने या फिर कहीं रगड़ाने से खराब हो गया है, उसे जल्द बदला जाएगा। - नवीन गर्ग, डीएफओ, नौरादेही अभयारण्य सागर