Wildlife in Madhya Pradesh: आशीष दीक्षित, नर्मदापुरम। सतपुड़ा टाइगर रिजर्व में वन्य प्राणियों के संरक्षण के लिए किए जा रहे प्रयासों के सकारात्मक परिणाम आने लगे हैं। यह वन्य प्राणियों के सफल स्थानांतरण का उदाहरण भी बन रहा है। वर्ष 2015 में यहां कान्हा टाइगर रिजर्व से 78 बारहसिंगा लाए गए थे। अब इनकी संख्या 200 के पार पहुंच गई है। बारहसिंगा की बढ़ती संख्या को लेकर रिजर्व प्रबंधन भी उत्साहित है। बारहसिंगा के साथ चीतलों की संख्या में भी बढ़ोतरी हो रही है। इससे उत्साहित होकर प्रबंधन ने पेंच राष्ट्रीय उद्यान से दो हजार चीतल के विस्थापन पर काम शुरू कर दिया है। यहां अब तक पेंच से 1100 चीतल लाकर छोड़े जा चुके हैं। कान्हा और पेंच राष्ट्रीय उद्यान से लाए गए वन्य प्राणियों के कारण बाघों को भी पर्याप्त मात्रा में भोजन उपलब्ध हो रहा है। सतपुड़ा टाइगर रिजर्व के घने जंगल वन्य प्राणियों के लिए उचित रहवास स्थल बन चुके हैं। तवा का कैचमेंट एरिया हो या देनवा के किनारे का क्षेत्र, वहां वन्य प्राणियों की उपस्थिति रहती है। यहां चीतल व बारहसिंगों के लिए पर्याप्त मात्रा में हरि घास के साथ ही पत्तियां, पौधे व अन्य पसंदीदा भोजन उपलब्ध हैं। क्षेत्र संचालक एल कृष्ण मूर्ति ने बताया कि रिजर्व क्षेत्र में बाहरसिंगा का परिवार नजर आया है। आम तौर पर बाहरसिंगा इक्का-दुक्का ही नजर आते हैं, लेकिन अब संख्या बढ़ने के साथ ही झुंड में नजर आ रहे हैं। जानकारी के अनुसार कठोर भूमि पर बाहरसिंगा और चीतल के परिवार एक साथ भी नजर आ रहे हैं। इन्हें देखने के लिए पर्यटक भी बड़ी संख्या पहुंच रहे हैं। अधिकारियों ने बताया कि एक ही निवास स्थान को बाहरसिंगा और चीतल साझा करते हैं तो एक-दूसरे सुरक्षा का जिम्मा भी बखूबी उठाते हैं। किसी भी तरह का खतरा होने पर चीतल अलार्म काल करता है, जिसे कालिंग भी कहते हैं। शिकारी की आहट होते ही चीतल अलार्म काल कर सभी को सतर्क करते हैं।