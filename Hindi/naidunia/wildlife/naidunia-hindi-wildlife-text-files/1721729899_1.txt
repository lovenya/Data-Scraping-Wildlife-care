क्षेत्र में जंगली हाथियों की आवाजाही से किसानों को भारी परेशानियों का सामना करना पड़ रहा है। अल्प वर्षा से खेती पहले से प्रभावित है। ऐसे में हाथियों के द्वारा फसल को रौंदने से किसानों को दोहरा मार झेलनी पड़ रही है। वन विभाग का अमला हाथियों को क्षेत्र से खदेड़ने में उदासीन है। नतीजतन, हाथी सिरपुर क्षेत्र के खेतों को रोज रौंद रहे हैं। सिरपुर क्षेत्र के ग्राम अचानकपुर में रविवार 14 अगस्त की रात पहुंचे हाथियों ने चिरईखोल बांध और रंभा खार के खेतों में लगी धान फसल को रौंदकर चौपट कर दिया। इससे किसानों को भारी नुकसान पहुंचा है। प्रभावित किसानों ने मामले की जानकारी वन विभाग को दी है। जिस पर वन विभाग के अधिकारी ने वन अमला गांव भेजकर नुकसान का आंकलन करने और मुआवजा देने की बात कही। मंगलवार 16 अगस्त को दोपहर करीब 2 बजे पटवारी और वन अमले की संयुक्त टीम गांव पहुंचकर नुकसान का आकलन करने जुटी रही। ग्राम अचानकपुर के किसान टेसराम पटेल, मनोहर चौधरी, रामेश्वर पटेल, गोविंद पटेल, भारत पटेल, लक्ष्णु साहू ने बताया कि रविवार की शाम करीब 7 बजे 4 हाथियों का दल गांव के चिरईखोल बांध के पास आ धमका। इस दौरान शौच के लिए बांध की ओर गए कुछ ग्रामीणों ने हाथियों के झुंड को देखकर शोर मचाया और टॉर्च का लाइट दिखाकर हाथियों के झुंड को भगाने का प्रयास किया। लेकिन हाथी भागने के बजाय ग्रामीणों की ओर दौड़ने लगे। जिस पर ग्रामीण अपनी जान बचाकर वहां से गांव की ओर भागे। गांव पहुंचकर ग्रामीणों को हाथी आने की सूचना दी। जिस पर गांव के करीब दर्जन भर से अधिक लोग मशाल और पटाखा लेकर हाथियों को भगाने के लिए निकले तो हाथी गांव के ही खड़ऊपार-रंभा खार की ओर भाग गए। यहां गंगाराम पटेल के एक एकड़ खेत में लगी धान फसल को रौंदकर नष्ट कर दिया। खेत के आधे हिस्से में चलकर फसल को नुकसान पहुंचाया है। इसी तरह तिलकराम पटेल 2 एकड़, बहोरन पटेल 2 एकड़, टेसराम पटेल 2 एकड़, रामजी पटेल 1 एकड़, भारत पटेल 1 एकड़ की फसल को नुकसान पहुंचाया है। 6-7 घंटे तक हाथियों ने मचाया उत्पात रात करीब 6-7 घंटे तक हाथियों का उत्पात यहां जारी रहा। इसके बाद हाथी का दल वापस जंगल की ओर चले गए। सुबह गांव के लोगों ने खेत पहुंचकर देखा तो हाथियों ने फसल को रौंदकर पूरी तरह से चौपट कर दिया था। मामले की जानकारी वन अमले को दी गई। जिस पर वन अमले की टीम नुकसान का आकलन शुरु कर दी है। हालाकि आकलन अभी पूरा नहीं हो पाने की वजह से नुकसान का आकड़ा नहीं आ सका है। हाथियों को खद़ेडने ग्रामीण स्तर पर हुई बैठक रविवार की रात हाथियों द्वारा खेतों में उत्पात मचाने के बाद सोमवार की रात ग्रामीणों की बैठक हुई, जिसमें हाथियों की आमद से परेशान किसानों ने हाथियों को खदेड़ने के लिए योजना बनाई। इस दौरान ग्रामीणों ने कहा यदि हाथियों का दल जंगल में मौजूद रहा तो आगामी दिनों में किसानों को और अधिक क्षति होगी। बैठक के बाद रात में गांव के लोग खेतों की ओर मशाल और पटाखा लेकर निकले। लेकिन सोमवार की रात हाथियों का दल गांव नहीं पहुंचा था। 'ग्राम अचानकपुर में हाथियों के पहुंचकर फसल को नुकसान पहुंचाने की शिकायत मिली है। शिकायत के बाद वन अमले को राजस्व विभाग के कर्मचारी-अधिकारियों के साथ मौके पर जाकर रिपोर्ट देने कहा है।' -ईश्वर चंद्राकर, प्रभारी रेंजर-महासमुंद --