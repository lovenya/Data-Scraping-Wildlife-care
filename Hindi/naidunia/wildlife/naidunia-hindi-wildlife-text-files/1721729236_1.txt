भोरमदेव अभ्यारण्य व वन मंडल के जंगल में वन विभाग द्वारा बनाए गए स्टापडेम तथा वाटर होल के सूखने से वन्य प्राणियों के लिए पेयजल की समस्या बढ़ने लगी है। जंगल में गर्मी बढ़ने के साथ पेयजल संकट भी गहराने लगा है। शहर एवं ग्रामीण क्षेत्रों में निवासरत लोगों के लिए शासन एवं प्रशासन स्तर पर पानी की वैकल्पिक व्यवस्था जारी है, लेकिन बेजुबान जानवरों की सुध लेने कोई सामने नहीं आ रहे हैं। यही कारण है कि जंगल क्षेत्र से लगे गांव में जंगली जानवरों की चहल कदमी बढ़ गई है। पानी की तलाश में जानवर भटकते फिर रहे हैं। वन विभाग हमेशा की तरह पानी की उपलब्धता टंकी व पोखर के माध्यम से कराई जा रही है कहकर अपना पल्ला झाड़ रहा है, लेकिन वास्तविक स्थिति इससे कोसो दूर है। जंगलों में बनाए गए पोखर व पानी टंकियों में पानी पूरी तरह से सूख चुका है। बेजुबान जानवरों के लिए गर्मी बनी मुसीबत : भीषण गर्मी बेजुबान वन्य प्राणियों के लिए मुसीबत बन गई है। जैसे-जैसे गर्मी बढ़ती जा रही है जंगल के नदी, नाले व तालाब सूखते जा रहे हैं। इससे जंगली जानवरों के लिए पानी की गंभीर समस्या उत्पन्न हो रही है। जिले के जंगल में विभिन्न प्रजाति के वन्य प्राणी मौजूद हैं, जो इन दिनों पानी के लिए दर-दर भटक रहे हैं। केन्द्र एवं राज्य सरकार जंगली जानवरों को सुरक्षित रखने करोड़ों रुपए खर्च कर रही है, लेकिन गर्मी के दिनों में जानवरों के लिए पीने के पानी की व्यवस्था कर पाने में विभाग का सुस्त रवैये के कारण जानवरों की जान पर बन आई है। भोरमदेव अभ्यारण्य के वन्यप्राणी इस भीषण गर्मी में पानी की तलाश में भटक रहे हैं। पानी की तलाश में वन्यप्राणी आबादी की ओर आ रहे हैं। इससे उनका अवैध शिकार भी हो रहा है। सूख गए हैं पोखर व स्टॉपडेमः वन विभाग ने जंगलों में वन्यप्राणियों को पानी उपलब्ध कराने अस्थाई पोखर व पानी टंकी का सहारा लेती है। इन्हीं टंकियों और पोखरों में टैंकरों के माध्यम से पानी पहुंचाया जाता है, लेकिन अभी तक यह कारगार सिद्घ नहीं हो पाया है। अभ्यारण्य क्षेत्र में जल संरक्षण के लिए तालाबों, स्टापडेम के निर्माण पर भारी भरकम रकम खर्च की गई है लेकिन स्तरहीन निर्माण या उनकी अनुपयोगिता के कारण पानी संरक्षण नहीं हो पा रहा है। बाघ संरक्षण के लिए अभ्यारण्य में अन्य जीवों की आबादी भी आवश्यक है। कान्हा से होता है वन्य जीवों का आवागमनः भोरमदेव अभ्यारण्य राष्ट्रीय राज मार्ग रायपुर से जबलपुर 12ए पर स्थित है। कवर्धा से अभ्यारण्य 20 किमी दूर मैकल पर्वत श्रृंखला में स्थित है।अभ्यारण्य की पश्चिमी सीमा विश्व विख्यात कान्हा राष्ट्रीय उद्यान(कान्हा टाईगर रिजर्व) के संपर्क में है। इसके कारण वन्य जीवों का आवागमन होता रहता है। पानी सूखने से बढ़ी समस्या : वनांचल क्षेत्र चिल्फीघाटी के सूपखार, राजबेंदा, लुप, तोरैयाबहरा, अतलघरिया, बहनाखुदरा, चिल्फी, धवईपानी, झलमला में जानवरों के पानी पीने के लिए बनाए गए छोटे-छोटे स्टापडेम व टंकी में पानी सूख चुके हैं, जिसे भरने में विभाग के कर्मचारियों का ध्यान नहीं जा रहा है। इसके चलते जंगल के जानवर प्यास बुझाने के लिए भटक रहे है। भीषण गर्मी को देखते हुए जंगलों में वन्यप्राणियों के लिए पानी की व्यवस्था करने में विभाग के कर्मचारी जुटे हुए हैं। जहां-जहां टंकी व पोखर बनाए गए हैं वहां पानी भरने के लिए कर्मचारियों को कहा गया है। - आलोक तिवारी, वन मंडलाधिकारी, कबीरधाम