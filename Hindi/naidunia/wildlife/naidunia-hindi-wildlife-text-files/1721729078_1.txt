उप प्रभागीय वन अधिकारी गुलबीर सिंह ने बताया कि काफी दिनों से आशारोड़ी के जंगलों और राजाजी नेशनल पार्क के कुछ क्षेत्रों में किंग कोबरा की तस्करी की सूचनाएं मिल रही थीं। बुधवार को पुख्ता सूचना के आधार पर वन विभाग की टीम ने आशारोड़ी के पास एक संदिग्ध व्यक्ति को रोकना चाहा तो वह भागने लगा। इस पर टीम ने पीछा कर उसे दबोच लिया। उसके बैग की तलाशी लेने पर कंबल में लिपटा हुआ 13 फीट लंबा दुर्लभ किंग कोबरा सांप मिला। पूछताछ में आरोपी ने अपना नाम सूरज नाथ निवासी गांव-कुड़ी, फरीदाबाद, (हरियाणा) बताया। उसने बताया कि वह किंग कोबरा का विष निकालकर कुछ बड़े तस्करों को बेचता है। पूछताछ में उसने कई अन्य सांपों की तस्करी भी कबूली। गुलबीर सिंह ने बताया कि किंग कोबरा दुर्लभ वन्य जीव की द्वितीय श्रेणी का जीव है। इसकी भारत के बाहर भी बड़े पैमाने पर तस्करी की जाती है।