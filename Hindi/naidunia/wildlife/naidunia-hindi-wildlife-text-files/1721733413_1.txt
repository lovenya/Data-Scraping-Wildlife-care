शनिवार को सोहागपुर वासियों ने नम आंखों से इलियास को सुर्पुद ए खाक किया। जानकारी के अनुसार वे लंबे समय से बीमार चल रहे थे, अपने पुश्तैनी घर में उन्होंने अंतिम सांस ली। स्वतत्रंता संग्राम आंदोलन के दौर में भी इलियास जुड़े रहे। उनका पूरा जीवन वन्य प्राणियों और और पर्यावरण को समर्पित रहा। सोहागपुर निवासी वरिष्ठ पत्रकार नीलम तिवारी ने बताया कि पशु पक्षियों से उन्हें बेहद प्रेम और लगाव रहा, उनके संरक्षण की लड़ाई में वे अदालतों तक गए। उनकी सुरक्षा संरक्षण और पहचान के लिए हरसंभव प्रयास किए। उनके प्रयासों से ही वन विभाग को वन्य जीवों की लोकेशन सार्वजनिक न करने जैसे अधिसूचना जारी करना पड़ी। स्कूली किताबों में भी पशु पक्षियों के गलत चित्रों के प्रकाशन और पहचान बताने के खिलाफ भी वे अदालत गए। उनका मानना था कि आज की पीढ़ी को अगर हम पशु-पक्षियों और पेड़ पौधों की सही पहचान नहीं बताएंगे, तो यह रक्षा किसकी करेंगे। जंगलों में बढ़ते पर्यटन और रात्रि कालीन सैर-सपाटे के वे हमेशा खिलाफ रहे। इलियास परिवार परामर्श केन्द्र से भी लंबे समय तक जुड़े रहे, साथ ही उनके प्रयासों से कई बिखरे-टूटे परिवारों को फिर से गुलजार किया गया, इस सिलसिले में उन्हें पुलिस महानिरीक्षक ने विशेष रुप से सम्मानित किया था। तिवारी ने बताया कि इलियास साहब के फिल्मी दुनिया से भी गहरे ताल्लुकात थे, मशहूर फिल्म अभिनेत्री मीना कुमारी और कमाल अमरोही से उनके पारिवारिक रिश्ते रहे, राकेश रोशन और उनके बेटे ऋतिक रोशन को उन्होंने गोद में भी खिलाया था। शनिवार को सोहागपुर में उनका अंतिम संस्कार बड़े रेलवे पुल के पास उनके खानदानी कब्रिस्तान में किया गया।