वर्षा ऋतु में धूप का असर तेज होने से उमस हावी है। इसका असर जीव-जंतुओं पर भी देखा जा रहा है। दर्री क्षेत्र के शिवनगर रूमगरा सरस्वती शिशु मंदिर विद्यालय का जहां रोजाना की तरह बच्चों की कक्षाएं चल रहीं थी। इस दौरान एक शिक्षक की नजर प्रवेश द्वार पर फन फैलाए कोबरा सांप पर पड़ गई। अनहोनी की आशंका को देखते शिक्षक ने इसकी सूचना प्रधानाचार्य को दी। यह बात पूरे स्कूल में फैल गई। शिक्षकों ने उसे भगाने की कोशिश किया तो वह फन फैला कर एक जगह बैठ गया। अनहोनी की आशंका से डरे शिक्षकों ने इसकी जानकारी वाइल्डलाइफ रेस्क्यू टीम प्रमुख जितेंद्र सारथी को दिया। कुछ देर बाद स्कूल पहुंचे सारथी ने बच्चों को दूर रहने की बात कहकर रेस्क्यू शुरू किया। डिब्बे में बंद किए जाने के बाद शिक्षकों व बच्चों ने राहत की सांस ली। सर्पमित्र सारथी ने बताया कि बेबी कोबरा बड़े सांपों से ज्यादा गुस्सैल और आक्रामक हैं। काटने के दौरान पूरा जहर सामने वाले के अंदर छोड़ देते हैं, जबकि वहीं व्यस्क कोबरा अपना जहर सोच समझकर छोड़ते हैं।