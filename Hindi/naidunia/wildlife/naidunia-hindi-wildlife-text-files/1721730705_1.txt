दो से आठ अक्टूबर तक चलने वाले वन्य प्राणी संरक्षण सप्ताह का आज सोमवार को वन मण्डल पूर्व के सभागार में समापन किया गया। विभागीय कर्मचारियों द्वारा विशाल रैली निकालकर नगर भ्रमण करते हुए वनों एवं वन्य प्राणियों के संरक्षण के प्रति लोगों को जागरूकता का संदेश दिया। वहीं इस सप्ताह के मध्य आयोजित विभिन्न प्रतियोगिताओं में विजेता रहे स्कूली बच्चों को पुरस्कृत भी किया गया। प्रभारी वनमण्डलाधिकारी पी सिंह ने सभा में उपस्थित बच्चों से कहा कि वन एवं वन्य प्राणियों के संरक्षण एवं दोनों के सामंजस्य को चित्रकारी प्रतियोगिता के माध्यम से नन्हें बच्चों ने दर्शाया है। आने वाली भावी पीढ़ी वन्य प्राणियों के प्रति कितने सजग हैं, इस बात का अंदाजा प्रतियोगिताओं के माध्यम से लगाया जा सकता है। प्रतियोगिता में शामिल हुए विभिन्न स्कूलों के बच्चे आगामी समय के अफसर बनकर विभिन्न पदों पर रहते हुए देश की कमान संभालेंगे व देश चलाने में अपना सहयोग देंगे। वन मंडल द्वारा विगत एक सप्ताह से वन्य प्राणियों के संरक्षण विषय से संबंधित विभिन्न प्रतियोगिताओं का आयोजन किया जा रहा है। जिसमें स्कूली बच्चों का रुझान बना रहा। 100 अंकों की क्वीज प्रतियोगिता में 92 अंक हासिल कर बच्चों ने वन्य प्राणियों के संरक्षण के प्रति अपनी रोचकता को प्रदर्शित किया। श्री सिंह ने आगे बताया कि वन्य प्राणी सुरक्षा सप्ताह प्रतिवर्ष अक्टूबर माह के प्रथम सप्ताह में ही मनाया जाता है। वन्य प्राणियों का संरक्षण करना व उनका शिकार न करना हमारा कर्तव्य है। वन्य प्राणियों के शिकार की सूचना देने पर वन विभाग द्वारा इनाम देने का भी प्रावधान है। वनों को सुरक्षित रखने से वन्य प्राणी भी सुरक्षित रहते हैं। क्योंकि वन्य प्राणियों को सुरक्षित रखने के लिए उनके अनुकूल वातावरण वनों से ही मिलता है। इस कार्यक्रम के दौरान जिला वनोपज के प्रदेश उपाध्यक्ष टीकम टांडिया, परिक्षेत्र अधिकारी अंतागढ़ प्रकाश नेताम, परिक्षत्र अधिकारी दुर्गूकोंदल देवलाल दूग्गा, परिक्षत्र अधिकारी भानुप्रतापपुर एलएल नागेश, उप परिक्षत्र अधिकारी पीएस वड्डे के साथ वन मंडल के अन्य कर्मचारी एवं स्कूली बच्चे व शिक्षकगण उपस्थित रहे। मंच संचालन मनीष जैन ने किया।