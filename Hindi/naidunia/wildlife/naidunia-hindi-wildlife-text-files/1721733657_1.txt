कोरबा (नईदुनिया प्रतिनिधि)। कोरबा वनमंडल के ग्राम छुईढोंढ़ा निवासी किसान इतवार सिंह के उस समय पांव तले जमीन खिसक गए जब उसने अपनी बाड़ी में फन फैलाए 12 फीट लंबे किंग कोबरा को देखा। डर कर वह उल्टे पांव घर की ओर भागा। बाड़ी में सांप होने की सूचना सर्प मित्र टीम को दी गई जिन्होने रेस्क्यू कर सांप को सुरक्षित सघन जंगल में छोड़ा। जैव विविधता से भरे जिले के जंगल में आए दिन दुर्लभ प्रजाति के जीव देखने को मिलते हैं। पसरखेत वन परिक्षेत्र दुर्लभ किंग कोबरा के रहवास के लिए जाना है। कम लंबाई के सांप आए दिन यहां देखे जा सकते है। 12 फीट किंग कोबरा का दिखाई देना किसी रोमांच से कम नहीं है। बहरहाल ग्राम छुईढोंढ़ा निवासी इतवार सिंह अपने बाड़ी में लगे सब्जियों को पानी डालने के लिए पहुंचा कि क्यारी के बीचो बीच कुंडली मारकर फन फैलाए सांप को देखा। किसान की आहट पाकर सांप अपनी सुरक्षा के लिए सतर्क हो गया था। विषैले सांप को देख कर इतवार वहां एक पल ठहरे बगैर उल्टे पांव घर की ओर भागा। डरे सहमे इतवार में पूरा माजरा घर के लोगों को बताया। फिर क्या था, यह बात पूरे गांव में फैल गई। लोगों की भीड़ सांप को देखने उमड़ पड़ी। इसकी सूचना ग्रामीणों ने वन विभाग को दी। वन मंडलाधिकारी कोरबा पी अरविंद ने जितेंद्र सारथी को रेस्क्यू के लिए भेजा। गांव पहुंच कर सारथी ने सर्वप्रथम भीड़ को दूर जाने के लिए कहा। फिर रेस्क्यू कर कोबरा को बैग में डाला और घने जंगल में सुरक्षित छोड़ा। तब कहीं जाकर गांव वालों ने राहत की सांस ली।