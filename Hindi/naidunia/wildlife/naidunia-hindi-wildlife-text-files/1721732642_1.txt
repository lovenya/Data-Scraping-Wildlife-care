चिड़ियाघर में शुक्रवार को विश्व बाघ दिवस के कार्यक्रम आयोजित हो रहे थे। दोपहर तक बाघिन अपने दोनों शावकों का ख्याल रख रही थी। मगर इसके बाद तीन रंग वाला शावक नजर नहीं आया। जांच में पता चला कि बाघिन ही इसे खा गई। अब केवल एक शावक बचा है जो सफेद और काले रंग का है। यह भी अपनी तरह का अनूठा रंग संयोजन है जो बाघों में आमतौर पर नहीं पाया जाता है। वर्ष 2010 से अब तक इंदौर के चिड़ियाघर में 29 बाघों का जन्म हुआ है। इनमें से सात की मौत हुई है। इन दो शावकों से पहले आखिरी बार वर्ष 2018 में एक शावक की मौत हुई थी। चिड़ियाघर के प्रभारी डा. उत्तम यादव ने बताया कि रविवार को ही बाघिन रागिनी ने तीन रंग (सफेद, पीला और काला) के शावक को जन्म दिया था। इस तरह के रंग संयोजन का बाघ दुनिया में कहीं भी नहीं है। अब तक यह शावक स्वस्थ लग रहा था, लेकिन शुक्रवार को खुद बाघिन ही इसे खा गई। यह स्पष्ट नहीं है कि प्राकृतिक मौत के बाद बाघिन ने उसे खाया या बीमार होने पर मार दिया। यह वन्य जीवन का हिस्सा है। आप वन्यप्राणियों के व्यवहार का अनुमान नहीं लगा सकते। फिलहाल वह तीसरे शावक का ख्याल रख रही है। हम शावक और बाघिन के बीच किसी तरह का हस्तक्षेप नहीं करेंगे। ऐसा करने से वह भड़क सकती है और शावक पर हमला कर सकती है। शावक के तीन रंग की वजह शावक का जन्म 12 साल की सफेद बाघिन रागिनी और पांच साल के काले बाघ विक्की से हुआ था। जीवों में रंग के लिए मेलानिन यानी प्राकृतिक रंगद्रव्य पिगमेंट जिम्मेदार होता है। इसी के रूप यूमेलेनिन के प्रभाव से त्वचा का रंग बदलता है। एक ही प्रजाति के जीवों में अलग-अलग रंग इसी रंगद्रव्य के असंतुलन से होता है। काले बाघ और सफेद बाघिन के बीच मेलमिलाप से शावक जन्मे हैं, इस लिए बालों का अलग रंग (तीन रंग) प्रभावी हो गया लगता है। इसमें काला और सफेद रंग बाघ-बाघिन से तथा स्वाभाविक पीला रंग मूल प्रजाति से प्रभावी हुआ।