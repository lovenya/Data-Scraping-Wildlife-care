गर्मी के सीजन में टाइगर रिजर्व के अंदर दो तरह की समस्याएं होती हंै। पहले आग लगने की और दूसरी पानी की कमी। प्यास बुझाने के लिए वन्य प्राणी भटककर गांव तक पहुंच जाते हैं। पहले ऐसा हुआ है कि चीतल गांव तक प्यास बुझाने पहुंचे और कुत्ते व शिकारियों के हाथों मारे गए। टाइगर रिजर्व प्रबंधन चाह रहा है कि ऐसी नौबत न आए और उन्हें जंगल के अंदर ही पर्याप्त मात्रा में पानी उपलब्ध हो जाए। अचानकमार के साटापानी कक्ष क्रमांक 189 बीजाधोढ़ी बीट के जंगल में तालाब खोदाई का कार्य पिछले एक सप्ताह से हो रहा है। इस व्यवस्था के बाद वन्य प्राणी नहीं भटकेंगे। कोर जोन की सुरक्षा के साथ-साथ प्रबंधन इस तरह की जरूरी सुविधाओं पर भी ध्यान दे रहा है। समय रहते तलाब की खोदाई पूरी करने में पूरा वन अमला जोर लगा रहे। साटापानी के साथ-साथ कुछ और भी क्षेत्र है, जहां इस तरह की व्यवस्थाएं की जाएंगी। मालूम हो कि गर्मी को देखते हुए जगह-जगह छोटी- छोटी टंकियां भी बनाई गई हंै। इसमें पानी भरकर रखा जाता है। यह गर्मी में अक्सर सूख जाते हैं। इसे भरने के लिए प्रबंधन टैंकर की व्यवस्था भी रखी है। इसके जरिए इन टंकियों को भरा जाता है।