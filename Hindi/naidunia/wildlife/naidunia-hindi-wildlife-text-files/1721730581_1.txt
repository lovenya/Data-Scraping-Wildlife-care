वन्यप्राणी विशेषज्ञों की समिति की सिफारिश पर वन विभाग की वन्यप्राणी शाखा ने अभयारण्य का क्षेत्र 413 वर्ग किमी बढ़ाने और इसे राष्ट्रीय उद्यान बनाने का प्रस्ताव तैयार कर शासन को भेज दिया है, जो इसी माह कैबिनेट की मंजूरी के लिए भेजा जाएगा। इसे मिलाकर पार्क का क्षेत्र 1288 वर्ग किमी हो जाएगा। सरकार शिवपुरी के करैरा सोनचिड़िया अभयारण्य (202 वर्ग किमी) और ग्वालियर के घाटीगांव सोनचिड़िया अभयारण्य के करीब 80 वर्ग किमी क्षेत्र को डि-नोटिफाई करने जा रही है। इसी क्षेत्र को जोड़कर कुनो पालपुर में 413 वर्ग किमी क्षेत्र बढ़ाया जा रहा है। इसके साथ ही अभयारण्य को नेशनल पार्क का दर्जा भी दिया जाना है। मप्र को बब्बर शेर देने के लिए यह गुजरात सरकार को बड़ी शर्त थी, जो पिछले साल ही रखी गई थी। सरकार ने इस शर्त को भी पूरा कर दिया है। उल्लेखनीय है कि शेरों की यह प्रजाति देश में सिर्फ गुजरात के गिर अभयारण्य में पाई जाती है। संक्रमण से इस प्रजाति के खत्म होने की आशंका के चलते केंद्र सरकार ने वर्ष 1991 में इन्हें दूसरी जगह शिफ्ट करने का निर्णय लिया था। तब मध्य प्रदेश में कुनो पालपुर का चयन हुआ और वर्ष 1993 से इस योजना पर काम शुरू हुआ। वर्ष 2003 में अभयारण्य शेरों के लिए तैयार भी हो गया, लेकिन तभी से गुजरात सरकार शेर देने में आनाकानी कर रही है। राज्य सरकार जब भी तैयारी पूरी होने की बात करती है, गुजरात सरकार कमी निकाल देती है। इसी को लेकर जनवरी 2017 में वन्यप्राणी विशेषज्ञों की समिति ने कुनो का दौरा किया था। तब समिति ने अभयारण्य में जगह की कमी और राष्ट्रीय उद्यान नहीं होने का मुद्दा उठाया था। केंद्र को भेजा जाएगा प्रस्ताव अभयारण्य का क्षेत्र बढ़ाने और इसे राष्ट्रीय उद्यान घोषित करने का प्रस्ताव कैबिनेट से मंजूरी के बाद केंद्रीय वन, पर्यावरण एवं जलवायु परिवर्तन मंत्रालय को भेजा जाएगा। इसे राष्ट्रीय वन्यप्राणी मंडल (नेशनल वाइल्ड लाइफ बोर्ड) के समक्ष रखा जाएगा और अंतिम फैसला मंत्रालय ही लेगा। 528 वर्ग किमी होगा बफर जोन अभयारण्य वर्तमान में 345 वर्ग किमी में फैला है। इसमें 413 वर्ग किमी क्षेत्र जोड़ा जा रहा है। इस क्षेत्र के गांव पहले ही शिफ्ट किए जा चुके हैं। यह राष्ट्रीय उद्यान का कोर क्षेत्र कहलाएगा। इसके अलावा 530 वर्ग किमी का अतिरिक्त क्षेत्र भी है, जो बफर जोन कहलाएगा। इनका कहना है प्रस्ताव तैयार कर शासन को भेज दिया है। वह कैबिनेट में जाएगा। कैबिनेट के फैसले के बाद आगे की कार्यवाही की जाएगी। शाहबाज अहमद, चीफ वाइल्ड लाइफ वॉर्डन