खोंदरा बिलासपुर वन परिक्षेत्र का सबसे महत्वपूर्ण सर्किल है। घने जंगल के साथ- साथ यहां चीतल, सांभर, भालू की गतिविधियां हैं। वनकर्मी व ग्रामीण अक्सर उन्हें देखते हैं। इसी सर्किल के बोइरपड़ाव में पिछले साल एक हेक्टेयर में नेचर कैंप का निर्माण किया गया है। हरियाली के बीच इस कैंप में रहना, भ्रमण करना पर्यटकों को खूब भा रहा है। हालांकि अभी तक पर्यटकों को भ्रमण रूट पर वन्यप्राणियों की कमी खल रही थी। पर्यटकों की इस मायूसी को दूर करने के लिए पिछले दिनों कैंप से लगे 50 हेक्टेयर क्षेत्र में डीयर पार्क बनाने की योजना बनाई गई। प्रथम चरण में 12 हेक्टेयर क्षेत्र की घेराबंदी और ग्रास डेवलप के लिए विभाग को बजट भी प्राप्त हो गया है। फंड मिलते ही काम भी प्रारंभ कर दिया गया है। चिंहित क्षेत्र को चारों ओर से चेनलिंक से घेरने और उसके अंदर चारागाह विकसित किया जाएगा। मौके पर चेनलिंक व अन्य आवश्यक सामान डंप हो चुके हैं। इसके अलावा मार्किंग भी हो रही है। जैसे ही डीयर पार्क अस्तित्व में आ जाएगा विभाग का दावा है कि यहां हिरण प्रजातियों के अलावा अन्य वन्यप्रणियों की गतिविधियां दिखाई देंगी। नेचर कैंप पहुंचने वाले पर्यटक उन्हें आसानी देख सकेंगे। नेचर कैंप में भी पर्यटकों की संख्या बढ़ने की उम्मीद है। चार चरणों में होगा निर्माण डीयर पार्क चार चरणों में पूरा होगा। प्रत्येक चरण में 12 हेक्टेयर क्षेत्र पर चेनलिंक, ग्रास डेवलपमेंट जैसे महत्वपूर्ण कार्य होंगे। इसके अलावा पार्क के अंदर 20 मीटर लंबी व 5 मीटर चौड़ी क्यारी बनाई जाएगी। वाटर बॉडी (टंकीनुमा) भी बनाई जाएगी, ताकि उसमें सालभर में पानी रहे। इन टंकियांे की सबसे खासियत यह रहेगी कि नमी के कारण सालभर हरा- भरा घास वन्यप्राणियों को मिलेगा। घास तेजी से विकसित होगी। सिंचाई की व्यवस्था डीयर पार्क बनने के बाद वहां सालभर हरी घास की उपलब्धता विभाग के लिए बनी चुनौती होगी। गर्मी में इन पर ज्यादा असर पड़ेगा। इसे देखते हुए ही सिंचाई की व्यवस्था की जाएगी ताकि हर सीजन में लगाई गई घासों तक पानी का छिड़काव हो सके। घास को ठीक उसी पद्धति से लगाई जाएगी, जैसे फसल लगाई जाती है।