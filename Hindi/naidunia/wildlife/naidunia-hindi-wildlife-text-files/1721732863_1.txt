ग्वालियर-श्योपुर (नईदुनिया टीम)। देश से विलुप्त हो चुके चीतों के फिर से आने पर खुशी का माहौल है, लेकिन यह बात कम लोग जानते हैं कि नामीबिया ने भारत को चीते देने का फैसला यूं ही नहीं लिया। फैसला लेने से पहले उसने भारत में वन्यजीवों के संरक्षण को लेकर पिछले वर्षों का ट्रैक रिकार्ड भी देखा। इस दौरान देश में न सिर्फ वन्यजीवों के संरक्षित क्षेत्रों में बढ़ोतरी हुई, बल्कि बाघ, शेर, तेंदुआ और हाथी जैसे वन्यजीवों की संख्या में भी अच्छी खासी बढ़ोतरी दर्ज हुई है। भारत ने चीतों को फिर से बसाने के लिए शीर्ष स्तर पर जिस तरह की इच्छा शक्ति दिखाई, उससे भी नामीबिया सरकार प्रभावित हुई। चीतों को रखने के लिए कूनो में जैसी तैयारी की गई थी, उसे देखकर नामीबिया के अधिकारी अचंभित थे। चीता परियोजना के प्रमुख और वन्यजीव विशेषज्ञ एसपी यादव के अनुसार, तैयारियों को देखने आए नामीबिया और दक्षिण अफ्रीका के शीर्ष अधिकारियों का कहना था कि इतने अच्छे इंतजाम तो उनके यहां भी नहीं हैं। वन एवं पर्यावरण मंत्रालय के अनुसार, मोदी सरकार वन्यजीवों के संरक्षण को लेकर आठ वर्षों से लगातार काम करती आ रही है। इस दौरान वन्यजीवों के संरक्षित क्षेत्रों को बड़ा विस्तार दिया गया। संरक्षित क्षेत्रों का विस्तार 1.71 लाख वर्ग किमी से ज्यादा का है। पिछले चार वर्षों में वन और पौधारोपण क्षेत्र में 16 हजार वर्ग किमी की बढ़ोतरी हुई है। सरकार का वनों और संरक्षित क्षेत्रों पर जोर इसलिए भी है, क्योंकि वन्यजीवों की बढ़ती संख्या के लिए यह जरूरी है। दुनिया में बाघों की 75 प्रतिशत से ज्यादा आबादी भारत में है। इस समय 18 राज्यों में बाघों के 52 रिजर्व हैं। बाघों की संख्या में वृद्घि का जो लक्ष्य रखा गया है, उसे भारत ने चार साल पहले ही हासिल कर लिया। वर्तमान में भारत में करीब तीन हजार बाघ हैं। इसी तरह शेरों की संख्या में भी अच्छी खासी बढ़ोतरी हुई है। इस समय देश में 674 से ज्यादा शेर हैं। तेंदुओं की संख्या बढ़कर 12,852 हो गई है, जो 2014 में 7,910 थी। मंत्रालय के अनुसार, वन्यजीव संरक्षण के लिए बजट में भी वृद्घि की गई है। 2014 में यह बजट 185 करोड़ रुपये का था, जो अब तीन सौ करोड़ हो गया है।