किसान पर वन्य प्राणी के हमले से घायल होने की सूचना वन विभाग को लगी। इसके बाद वन विभाग के अमले ने मौके पर पहुंचकर घायल को त्वरित उपचार के लिए एक हजार रुपये की आर्थिक मदद की है। वहीं वन विभाग के अधिकारियों ने किसान का बेहतर उपचार कराने का आश्वासन देकर प्रकरण तैयार किया है। घटना के संबंध में मिली जानकारी के अनुसार किसान लोचनसिंह पिता सोवर्धन कुड़ापे 35 वर्ष गड़दा कोड़पाटोला निवासी का खेत जंगल से लगा हुआ है रोजाना की तरह आज भी वह अपने खेत जा रहा था। इसी दौरान जंगल के किनारे ही एक मादा भालू अपने बच्चे के साथ मौजूद थी। जिसने अचानक ही उसके ऊपर हमला कर दिया। पीड़ित के चिल्लाने व हल्ला मचाने पर भालू उसे घायल कर वहां से जंगल के तरफ अपने बच्चे को लेकर भाग गया। जिसकी जानकारी उसके परिजनों को मिलने पर उन्होंने एंबुलेंस की मदद से उसे जिला अस्पताल में लाकर भर्ती कराया है। मादा भालू के हमले से किसान के हाथ व पैर पर गंभीर चोट आई है। वहीं इसकी जानकारी अस्पताल चौकी पुलिस को मिलने पर पुलिस ने मौके पर पहुंचकर घायल व उसके स्वजनों के बयान दर्ज कर मामले को विवेचना में लिया है और मामले की अग्रिम विवेचना के लिए हट्टा थाना पुलिस को प्रकरण भिजवा दिया है, जहां से मामले की विवेचना की जा रही है।