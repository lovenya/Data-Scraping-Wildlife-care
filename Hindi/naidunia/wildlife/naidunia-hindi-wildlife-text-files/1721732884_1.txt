- चौकी पर एएसआइ सहित 11 जवानों का रहेगा स्टाफ मनोज श्रीवास्‍तव. ग्‍वालियर कूनो नेशनल पार्क में शनिवार को नामीबिया से आए चीतों को प्रधानमंत्री नरेन्द्र मोदी ने क्वारंटाइन बाड़े में छोड़ दिया है। इसी के साथ कूनाे प्रबंधन से लेकर प्रशासन ने चीतों और पर्यटकों की सुरक्षा के प्रयास तेज कर दिए हैं। कूनो में चीतों और पर्यटकों की सुरक्षा के लिए टिकटोली गेट पर पुलिस चौकी खोली जाएगी। इसमें 11 जवान आधुनिक हथियारों से लैस हाेकर तैनात रहेंगे। चौकी बनाने के लिए जिला प्रशासन ने 0.75 एकड़ जमीन पुलिस विभाग को आवंटित कर दी है। यहां बता दें, कि कूनो में चीते आने के बाद निश्चित ही आने वाले समय में देशी ही नहीं बल्कि विदेशी पर्यटक बड़ी संख्या में आएंगे। कूनो के टिकटोली गेट सेसईपुरा थाने से करीब 22 किमी दूर है। ऐसे में पर्यटक सेसईपुरा से टिकटोली गेट तक पहुंचते हैं और रास्ते में उनके साथ कोई अप्रिय घटना होती है तो शिकायत करने या पुलिस की मदद के लिए उन्हें परेशानी होगी। साथ ही कूनो गेट से कोई शिकारी या अन्य असामाजिकतत्व अंदर प्रवेश नहीं कर सके, यह भी सुरक्षा के लिए महत्वपूर्ण बिंदु है। टिकटोली गेट पर खुलेगी चौकी - एसपी आलोक कुमार सिंह कहते हैं, कि कूनो में आए चीते और वहां पहुंचने वाले पर्यटकों की सुरक्षा व्यवस्था की जिम्मेदारी सिर्फ वनविभाग की नहीं हैं। बल्कि पुलिस की भी है। इसलिए टिकटोली गेट पर पुलिस चौकी खोली जाएगी। इसके लिए प्रशासन ने पुलिस विभाग को 0.75 एकड़ जमीन आवंटित कर दी है। यहां चौकी तैयार की जाएगी। यहां फिल्हाल एएसआइ स्तर का अधिकारी प्रभारी रहेगा। इसके अलावा 4 हवलदार और 6 आरक्षक आधुनिक हथियारों के साथ तैनात रहेंगे। इन जवानों के पास नाइट विजन दूरबीन के अलावा अन्य संसाधन मौजूद रहेंगे। चौकी में गार्ड रूम के अलावा जरूरत पड़ने पर 30 जवानों के ठहरने के लिए एक बैरक बनाएंगे। साथ ही भविष्य में आफिसर मैस भी शुरू करेंगे। कूनो में चीते आने से निश्चित ही पर्यटकों की संख्या बढ़ेगी। चीतों और पर्यटकों की सुरक्षा के लिए टिकटोली गेट के पास पुलिस चौकी खोल रहे हैं। इसके लिए हमें जमीन भी आवंटित हो चुकी है। आलोक कुमार सिंह, एसपी श्योपुर