वे कहते हैं कि इससे वन्यप्राणियों का नैसर्गिक जीवन प्रभावित होगा। वे यहां तक कहते हैं कि वर्षाकाल में वन्यप्राणियों का प्रजननकाल भी होता है, जो वन्य प्राणियों के अतिसंवेदनशील होने के कारण पर्यटन गतिविध‍ियों से प्रभावित हो सकता है। दरअसल, इस खेल में वनवासियों को रोजगार देना तो एक बहाना है, असल में पार्कों के आसपास संचालित करीब 70 होटल-रिसार्ट की चिंता की जा रही है। इनमें से ज्यादातर के मालिक बड़े नेता और नौकरशाह हैं। सरकार ने नवंबर 2020 में बांधवगढ़ टाइगर रिजर्व से 'बफर में सफर" योजना शुरू की है। इसके तहत पार्कों के बफर एरिया में पर्यटन को बढ़ावा दिया जाना था। बाद में इसमें वर्षाकाल भी जुड़ गया और वर्ष 2021 में पहली बार वर्षाकाल में पार्कों का बफर एरिया पर्यटकों के लिए खोला गया। कोरोना का दौर था, तो फैसले पर प्रतिक्रियाएं नहीं आईं पर इस बार भी एक जुलाई से 30 सितंबर तक पार्क खोले जाने का पता चला, तो वन्यप्राणी विशेषज्ञ मुखर हो गए। विशेषज्ञों का कहना है कि ये फैसला वन्यप्राणियों के हित में नहीं है। क्योंकि वन्यप्राणी वर्षाकाल में वंशवृद्धि करते हैं। वाहनों की आवाजाही, पर्यटकों का नजदीक तक पहुंचना, उन्हें विचलित करेगा और वे तनाव में आएंगे। वे कोर और बफर का फर्क नहीं जानते हैं। इसलिए यह कहना उचित नहीं है कि कोर एरिया में पर्यटन बंद रखने से काम चल जाएगा। वन विभाग के प्रमुख सचिव अशोक बर्णवाल ने सवाल भी पूरा नहीं सुना। उन्होंने सिर्फ इतना ही कहा मैनेजमेंट का विषय है। तीन साल पहले तक बंद रखे जाते थे पार्क वर्ष 2020 तक प्रदेश के सभी पार्कों में एक जुलाई से 30 सितंबर तक पर्यटन बंद रखा जाता था। तब वन विभाग का भी यही तर्क रहता था कि वन्यप्राणियों की वंशवृद्धि के लिए वर्षाकाल में तीन माह पार्क बंद रखना बेहद जरूरी है। क्या कहते हैं विशेषज्ञ -रातापानी अभयारण्य के पूर्व संचालक आरके दीक्षित कहते हैं कि बाघ या अन्य वन्यप्राणी कोर एवं बफर का अंतर नहीं जानते हैं। वन्यप्राणियों के सहवास काल में पार्क के किसी भी क्षेत्र को खोलकर रखना उचित नहीं है। किसी बाघिन ने अनुकूल जगह देखकर बफर में शावकों को जन्म दे दिया, तो क्या करेंगे।विभाग के आला अधिकारी और सरकार को विचार करना चाहिए। -वन विहार नेशनल पार्क के पूर्व सहायक संचालक एके खरे कहते हैं कि यह वन्यप्राणियों का प्रजननकाल है। शोर-शराबा उन्हें विचलित करता है। वे शावकों की सुरक्षा को लेकर आशंकित हो जाते हैं। जिसका असर उसके मस्तिष्क पर भी पड़ता है। अगर पर्यटक असंवेदनशील हैं, तो घातक परिणाम आते हैं। इनका कहना है बफर में सफर के लिए सरकार ने नीति बनाई है। उसके तहत ही बफर एरिया में पर्यटन की इजाजत दी गई है। जेएस चौहान, मुख्य वन्यप्राणी अभिरक्षक मध्य प्रदेश