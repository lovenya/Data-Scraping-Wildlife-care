रायगढ़ (निप्र)। जिले की शान कही जाने वाले गोमर्डा अभयारण्य में आने वाले दिनों में वन्य जीवों के लिए परेशानी बढ़ाने वाली है। अभी से तालाबों का पानी लगभग सूख चुका है। कई तालाब तो पूरी तरह से सूख चुके हैं वहीं कुछ बचे खुचे तालाब में चंद दिनों लायक ही पानी शेष बचा है। ऐसे में आने वाले दिनों में गोमर्डा अभयारण्य के वन्य जीवों के लिए पानी की बड़ी समस्या उत्पन्न होने वाली है। गोमर्डा अभयारण्य में अधिकारियों की लापरवाही से वन्य प्राणियों के सामने पीने के पानी का संकट खड़ा हो गया है। हालांकि बेमौसम बारिश से गोमर्डा अभयारण्य के पोखर और गड्ढों मे अभी कुछ पानी है जिससे वन्य प्राणी अपना प्यास बुझा रहे हैं। किन्तु जल्द ही पानी का व्यवस्था नही किया गया तो गांव की ओर वन्यप्राणी भटकते आएंगे और उन्हें शिकार बनना पड़ेगा। हर वर्ष की भांति इस वर्ष भी गर्मी में पानी की तलाश में जंगल से भटकर ग्रामीण इलाकों में पहुंचने पर कई वन्य जीवों का शिकार हो जाते हैं। जिसमें चीतल कोटरी, सांभर आदि का या तो ग्रामीण शिकार कर लेते हैं या फिर कुत्तों के शिकार हो जाते हैं। वन्य जीवों की प्यास बुझाने के लिए विभाग द्वारा कृत्रिम पानी टंकी में भी पानी पूरी तरह से सूख चुका है। जबकि अभी से ही भीषण गर्मी पड़नी प्रारंभ हो गई है और वन विभाग बजट का राह देख रहा है। अगर बजट की स्वीकृति मे देरी होती है तो गोमर्डा अभयारण्य से वन्यप्राणी लुप्त होते जाएंगे। सारंगढ़ और बरमकेला अंचल मे 276 वर्ग किेलोमीटर क्षेत्र मे फैला गोमर्डा अभयारण्य रायगढ़ जिले ही नही प्रदेश की शान है। इस अभयारण्य में वन्यप्राणियों की सैकड़ों की संख्या होने के बाद भी पानी का माकूल इंतजाम नही हो पाया है। आधा दर्जन से अधिक तालाब अभयारण्य क्षेत्र मे खोदे गए हैं किन्तु भ्रष्टाचार के कहानी के कारण वर्षाकाल खत्म होने के महज दो तीन माह बाद पानी इन तालाबों में खत्म हो जाता है। वही सोलर पंप के माध्यम से कई बोर खोदे गए हैं किन्तु एक भी बोर सफल नहीं है। हालत ये हो गई है कि वन्यप्राणियों को पानी पिलाने के लिए सीमेंट निर्मित पानी टंकी का निर्माण कराया गया और ट्रैक्टर-और पानी टैंकर के द्वारा पानी की आपूर्ति की जाती है। पानी की किल्लत से खतरे में वन्यप्राणी गोमर्डा अभयारण्य मे पानी की जबरदस्त किल्लत से वन्यप्राणी अब समीपस्थ गांवों के तालाबों की ओर अग्रसर हो रहे हैं। सराईपाली का तालाब व सोडका के तालाब में आसानी से वन्यप्राणी शाम होते होते दिख जाते हैं। वही आमाकोनी बांध और घोघरा नाला के घाटखाले में भी हर दिन शाम हो वन्यप्राणी प्यास बुझाते देखे जा सकते हैं। इसके साथ ही गंधराचुवा और शिवपुरी के साथ टमटोरा के तालाब मे वन्यप्राणी प्यास बुझा रहे हैं। ऐसे मे इनके जान को बहुत ज्यादा खतरा हो गया है। 15 मई से पानी की व्यवस्था करेगें-अधीक्षक इस मामले मे गोमर्डा अभयारण्य के अधीक्षक एके व्यास ने बताया कि अभी गोमर्डा अभयारण्य मे पानी की उपलब्धता है तथा पानी टंकी में पानी डालने की आवश्यकता नहीं है। अभयारण्य मे लगातार निगरानी रखा जा रही है संभवतः 15 मई से पानी टंकी मे पानी भरने का कार्य प्रारंभ कर दिया जाएगा। हाथियों के आतंक से ग्रामीणों में बनी हुई है दहशत 0 गजराजों ने छाल रेंज में हाथियों का डेरा छाल रेंज के कई ग्रामीण इलाकों के आस-पास हाथियों की चहल कदमी से ग्रामीणों में दहशत का माहौल है। खरसिया रेंज से हाथियों के खदेडे जाने के बाद हाथियों का दल इन दिनों छाल रेंज के विभिन्न जंगलों में चहलकदमी कर रहा है जिसमें रीलो, कोसाबहार, सारसमाल, बोजिया आदि गांव के सरहदी क्षेत्रों में हाथियों की चहल-कदमी से ग्रामीणों में भय व्याप्त है। बीते दिवस शुक्र वार को छाल रेंज के कंपार्टमेंट क्र मांक 507 में एक हाथिनीने द्वारा एक शावक को जन्म दिया है। जिससे हाथियों का एक समूह इसी आस-पास में विचरण कर रहा है। मिली जानकारी के अनुसार शावक के जन्म के बाद छाल के कक्ष क्र मांक 507 के आस-पास करीब 30-35 हाथियों का समूह इर्द गिर्द विचरण कर रहा है। ग्रामीण इसके आस-पास जाने से भी घबरा रहे हैं। दरअसल हाथियों का समूह नन्हें शावक को लेकर बेहद सतर्क रहता है और थोड़ी सी चूक से ग्रामीणों की जान खतरे में पड़ सकती है। इस लिहाज से छाल क्षेत्र के रेंजर अशोक शर्मा ने बताया कि आसपास के ग्रामीणों को उस ओर जाने से मना कर दिया गया है। हाथियों का एक दूसरा दल एडूके लोटान, बेहरामुड़ा के आस-पास के जंगलों में विचरण कर रहा है। मिली जानकारी के अनुसार इस क्षेत्र में भी करीब 35 से अधिक हाथियों का दल है। मिली जानकारी के अनुसार बीती रात छाल रेंज के खेदापाली गांव के पास देर शाम 35 हाथियों के समूह को देखने के बाद आसपास के ग्रामीणों में रातों की नींद उड़ी हुई है। फिलहाल वन विभाग हाथियों के समूह को रहवास क्षेत्र से दूर रखने के लिए मशाल, टार्च व पटाखों का उपयोग कर रही है।