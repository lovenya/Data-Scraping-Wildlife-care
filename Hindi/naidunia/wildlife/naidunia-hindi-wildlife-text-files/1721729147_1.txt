नाइट शेल्टर कम एनीमल सेग्रीगेशन कक्ष शाकाहारी वन्यप्राणियों के केज में बन रहा है। अब तक इस श्रेणी के किसी भी वन्यप्राणी केज में इस कक्ष का निर्माण नहीं हुआ था। केवल केज के अंदर शेड ही बनाए गए थे, जहां वन्यप्राणी आराम व भोजन करते थे। हालांकि जू के ये केज पुराने मापदंडों के अनुसार है, जबकि इसे केंद्रीय चिड़ियाघर प्राधिकरण (सीजेडए) के मापदंडों के मुताबिक होना चाहिए। ले-आउट मंजूरी के बाद अब जितने भी नए केज बनेंगे, उसमें प्राधिकरण के मापदंडों का ख्याल रखा जाएगा। चिंकारा, पहाड़ी बकरा, कोटरी को मिलाकर करीब पांच शाकाहारी वन्यप्राणियों के लिए नए केज का निर्माण प्रारंभ हो गया है। इसे प्राधिकरण के मापदंडों के अनुसार बनाए जा रहे हैं। सभी के पीछे हिस्से में नाइट शेल्टर कम एनीमल सेग्रीगेशन कक्ष भी तैयार हो रहा है। जू प्रबंधन को इस कक्ष के बेहद आवश्यता थी। अलग से कक्ष नहीं होने के कारण, उस समय काफी परेशानी होती थी जब कोई झुंड में कोई वन्यप्राणी लड़ाकू प्रवृत्ति का होता था। वह अन्य वन्यप्राणियों को जख्मी कर देता था। इसके अलावा कोई घायल व बीमार हैं तो उन्हें में अलग से रखने की समस्या रहती थी, जबकि इस हालत में वन्यप्राणी खुद को झुंड से अलग और शांत जगह पर बैठना पसंद करते हैं। इससे संक्रामक बीमारी भी दूसरे वन्यप्राणियों को नहीं फैलती है। इसकी व्यवस्था नहीं होने के कारण न चाहते हुए भी जू प्रबंधन को उन्हें साथ रखना पड़ता था, लेकिन अब इस तरह की दिक्कतें नहीं होंगी। उनका इलाज भी आसानी से हो सकेगा। निर्माणाधीन कक्ष में 8 बाई 10 के 6, 10 बाई 2 के दो और 14 बाई 25 के एक कक्ष बनाए जा रहे हैं। अब नहीं लगेगी थकान निर्माणाधीन केज लाइन से और एक ही दिशा में बनाए जा रहे हैं। पर्यटक जैसे ही मेन गेट से जू में प्रवेश करेगा, उसके 250 मीटर दूर वन्यप्राणी दिखने लगेंगे और करीब एक किमी दूर केज रहेंगे। इस नई योजना से पर्यटकों को जू भ्रमण के दौरान थकान भी महसूस नहीं होगी। अभी केज अलग बने हुए हैं, जिसके कारण पर्यटकों को बेवजह का इधर- उधर घूमना पड़ता है। दो बैटरी कार खरीदी जाएगी पर्यटकों को जल्द ही कानन पेंडारी जू में दो और बैटरी कार की सुविधा मिलने वाली है। यह सुविधा केवल पर्यटकों की आवश्यकता को देखते हुए दी जा रही है। जू का दायरा बढ़ा है। ऐसे में ज्यादातर पर्यटक अब कार से जू भ्रमण करना चाहते हैं, लेकिन सीमित कार की वजह से आधे से ज्यादा पर्यटक कार का लुत्फ उठाने से वंचित हो जाते हैं। अभी जो पांच केज बनाए जा रहे हैं उन सभी में नाइट शेल्टर कम एनीमल सेग्रीगेशन कक्ष का निर्माण किया जा रहा है। यह कक्ष बीमार, घायल व लड़ाकू वन्यप्राणियों को रखने के लिए है। इसके जरिए आसानी से उनका इलाज किया जा सकता है। इसके बाद जितने भी केज बनेंगे उनमें इस तरह के कक्ष बनाने की योजना है। टीआर जायसवाल, प्रभारी व रेंजर कानन पेंडारी जू