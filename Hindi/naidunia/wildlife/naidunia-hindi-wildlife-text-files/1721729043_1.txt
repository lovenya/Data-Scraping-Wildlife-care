चिल्फी वन परिक्षेत्र व भोरमदेव अभयारण्य में बाघ, बाघिन, तेंदुआ सहित अन्य वन्यप्राणी कभी-कभी अपनी मौजूदगी का एहसास कराता है। इसके अलावा अनेक प्रजाति के वन्यप्राणी मौजूद हैं। इनकी जिंदगी, सिमटती हरियाली, कटते वन, सूखते जल स्रोतों व शिकारियों से खतरे में हैं। भोरमदेव अभयारण्य की स्थापना 2001 में हुआ था। 30302.19 हेक्टेयर क्षेत्र में फैले इस अभयारण्य में वन्यप्राणियों के संरक्षण व संवर्धन की दिशा में इस 13 वर्षों में कोई खास कार्य नहीं हुआ। वन्यप्राणी आज भी सुरक्षित नजर नहीं आते, यहां जानवर या तो शिकारियों की भेंट चढ़ जाते हैं या फिर जंगल छोड़ बस्ती की तरफ आने से उनका शिकार कर दिया जाता है। कान्हा नेशनल पार्क एवं अचानकमार के बीच में स्थित होने के कारण अभयारण्य क्षेत्र में लगातार जानवरों की आवाजाही रहती हैं। इसके लिए बाघ परियोजना के अंतर्गत सौ किमी को कारीडोर मानकर कार्य कर रही है। राष्ट्रीय उद्यान में सबसे अधिक टाइगर पाए जाने वाले अचानकमार के बीच भोरमदेव अभयारण्य में पानी सहित अन्य सुविधा ना के बराबर है। लेकिन वन विभाग के अधिकारी व कर्मचारी इस बात का दावा करने से नहीं थकते कि जंगलों में सभी सुविधाएं उपलब्ध है। जानवरों की हो रही मौत ने विभाग के सुरक्षा व्यवस्था की पोल खोलकर रख दी है। वन क्षेत्र चिल्फीघाटी व पंडरिया के अंतर्गत विगत सालों में लगातार वन्यप्राणियों की मौत हो रही है। वर्ष 2011 में पंडरिया के बदौरा मार्ग के पास दो तेंदुए की सड़ी हुई लाश बरामद हुई थी। जिसे विभाग ने भूख से मौत बताया था। फिर कुछ दिन बाद ही इसी क्षेत्र में तेंदुए की खाल पकड़े जाने से मामला स्पष्ट हो गया था। इन दो तेंदुए का भी शिकार किया गया था। इससे पूर्व बदौरा मार्ग के पास ही नाले में भालू का शव बरामद हुआ था। दिसंबर 2010 में अमनिया में राष्ट्रीय पशु बाघ के शव मिलने का मामला सामने आया जो विलुप्त होते वन्यप्राणियों पर सबसे बड़ा हमला था। इसके पश्चात ग्राम सिरमाडबरी के पास खेत में एक लकड़बग्घे का शव मिला यह सिलसिला आज भी निरंतर जारी है। 2011 मार्च महीने में दुल्लापुर के पास एक और लकड़बग्घे का शव मिला जिसके गले पर काली पट्टीनुमा निशान दिखाई दिया। मार्च में ही सिंगपुर के पास एक हिरण भटकता हुआ आ गया जिसके पैर के पास जख्म था। हिरण को कवर्धा उपचार के लिए लाते समय रास्ते में ही उनकी मौत हो गई। वहीं नवंबर 2011 में एक बाघिन का शिकार हुआ था जिससे काफी खलबली मची थी। लगातार हो रही वन्यप्राणियों की मौत को वन विभाग के लापरवाही का नतीजा कहा जा सकता है। वन्यप्राणी की मौत के बाद विभाग ने हर मौत को छुपाने का प्रयास किया है। शिकार से हुई मौत को प्राकृतिक व भूख से मौत बताया तथा राष्ट्रीय पशु बाघ को लकड़बग्घा बताया। जानवरों के शव मिलने के बाद ही वन्यप्राणियों के बारे में पता चल पा रहा है। अब तक भालू, तेंदुआ, बाघ तथा लबड़बग्घा के शव मिल चुके हैं। वन्यप्राणियों की मौत होने पर संबंधित बीट गार्ड व डिप्टी रेंजर को निलंबित करना पर्याप्त कार्रवाई नहीं है। कार्रवाई के बजाय विभाग को इसे संरक्षित रखने के उपायों पर ध्यान देना चाहिए। वन्यप्राणी जंगल से मैदानी क्षेत्रों में पलायन कर रहे हैं। इसका मुख्य कारण यह है कि वनों की कटाई पर नियंत्रण नहीं है और वृक्षों की अंधाधुंध कटाई जारी है। वनों में सघनता नहीं होने के कारण वन्यप्राणी शिकार हो रहे हैं तथा उन्हें भोजन नहीं मिल रहा है। वनों की कटाई के लिए विभाग जिम्मेदार है। वनकर्मियों की सांठगांठ के बिना वनों की कटाई संभव नहीं है। वर्सन 'जंगल व वन्यप्राणियों की सुरक्षा के लिए कर्मचारी लगे हुए हैं तथा उनके द्वारा लगातार क्षेत्र में सर्चिंग कर अवैध शिकार ना हो इस पर नजर बनाए हुए हैं।' -जेके उपाध्याय, एसडीओ भोरमदेव अभयारण्य कबीरधाम ---