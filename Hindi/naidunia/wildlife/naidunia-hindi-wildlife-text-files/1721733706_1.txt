Wildlife in Madhya Pradesh: युवराज गुप्ता, बड़वानी। गुजरात के सरदार सरोवर बांध के बैकवाटर का एक बड़ा हिस्सा बड़वानी जिले में लगता है। इस बैकवाटर में छोटे-बड़े करीब 50 से ज्यादा गांव-फलिए समाए हुए हैं। इन गांव फलियों के नजदीक के जंगल में भी बैकवाटर घुस चुका है। इस बैकवाटर के कारण नर्मदा के तटीय इलाके के जंगल में वन्यजीवों के आश्रय भी खत्म हो गए हैं। जिसके कारण वन्यजीव रहवासी बस्तियों में आए दिन पहुंच जाते हैं। भोजन की तलाश में भूख-प्यासे तेंदुए व अन्य वन्यजीव गांव-फलियों के रहवासी बस्तियों के भेड़ बकरियों का शिकार करते हैं। इन वन्यजीवों के पुनर्वास के लिए वन विभाग ने अब तक कोई ठोस योजना नहीं बनाई है। ना ही कोई अतिरिक्त जंगल संरक्षित किया है। वन्यजीवों के पुनर्वास और रहवासी बस्तियों की दहशत की समस्या अब तक बरकरार है। गौरतलब है कि पिछले दिनों बड़वानी के ग्राम छोटा बड़दा में तेंदुए ने शनिवार रविवार की दरमियानी रात को दो भेड़ों को निशाना बनाया था। तेंदुए ने बड़दा के किसान नरेंद्र केवट के खेत में राजस्थान से भेड़ों को चराने के लिए लाई गई चरवाहे की दो भेड़ों का शिकार किया। ग्रामीणों की सूचना पर वन विभाग की टीम सक्रिय हो गई और तेंदुए की तलाश की जा रही है। संबंधित किसान के खेत में तेंदुए का मूवमेंट मिला है। इसके अलावा पूर्व में भी तेंदुए ने बकरियों व अन्य पालतू पशुओं का शिकार किया था। लोगों के मुताबिक क्षेत्र में तेंदुए जैसे वन्य जीव लगातार दिखाई दे रहे हैं। मजदूरों और खेतों में रात में काम करने वाले लोगों के सामने तेंदुए की दहशत बनी हुई है। गौरतलब है कि बीते माह अंजड़ क्षेत्र में वन विभाग ने रेस्क्यू कर दो शावकों को पिंजरे में बंद कर यहां से ओंकारेश्वर के जंगल में ले जाकर छोड़े गए थे। बैकवाटर क्षेत्र में छोटा बड़दा के अलावा पाटी विकासखंड के भवती, बिजासन, पेंड्रा, बोरकुंड, पिपरकुंड सहित कुछ अन्य स्थानों पर भी वन्यजीवों द्वारा पालतू पशुओं के शिकार की घटनाएं हुई है। क्षेत्र के पर्यावरणविदों एवं पशुप्रेमियों के अनुसार जैसे प्रशासन ने इंसानों और मकानों का पुनर्वास किया है ठीक वैसे ही वन्यजीवों की भी चिंता करनी चाहिए। इनका भी विस्थापन किसी संरक्षित जंगल क्षेत्र में किया जाना चाहिए। इसके लिए वनविभाग को विशेष कदम उठाने की आवश्यकता है। पर्यावरणविद डा वीणा सत्य के अनुसार वन्यजीवों और औषधीय वनस्पतियों के संरक्षण के लिए भी ठोस कदम उठाए जाने चाहिए। बैकवाटर के कारण जंगल में वन्यजीवों के आश्रय प्रभावित हुए है। रहवासी क्षेत्रों में इनका मूवमेंट है। वन्यजीवों के सुरक्षित विस्थापन को लेकर संरक्षित जंगल क्षेत्र के लिए प्रयास करेंगे। इसके लिए प्रोजेक्टर बनाकर वरिष्ठ कार्यालय को भेजेंगे और मार्गदर्शन लेंगे। - एसएल भार्गव, वन मंडलाधिकारी बड़वानी