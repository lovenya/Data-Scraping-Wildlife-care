वन विभाग के पास स्वयं का पशु चिकित्सक नहीं है। कानन पेंडारी जू में चिकित्सक की आवश्यकता को देखते हुए कुछ साल पहले पशु चिकित्सा विभाग को प्रस्ताव भेजा गया था। इसी के तहत डॉ. पीके चंदन प्रतिनियुक्ति पर जू में आए हैं। उनके बेहतर कामकाज को देखते हुए शासन से प्रतिनियुक्ति अवधि बढ़ाने की अपील की गई थी। वर्तमान में डॉ. चंदन ही जू के वन्यप्राणियों के स्वास्थ्य का ख्याल रखते हैं। हालांकि अब जू बढ़ रहा है। यहां वन्यप्राणियों की संख्या भी पहले की तुलना दोगुनी हो चुकी है। जू के इन वन्यप्राणियों के अलावा उनकी सेवाएं अचानकमार टाइगर रिजर्व के साथ- साथ संभाग या राज्य के किसी भी वनमंडल में आपातकलीन स्थिति में ली जाती है। मुख्यालय से आदेश आने के बाद डॉ. चंदन को वहां जाना पड़ता है। उनके नहीं रहने की स्थिति में कानन पेंडारी जू पशु चिकित्सक विहिन हो जाता है। इस बीच यदि कोई वन्यप्राणी घायल या बीमार हो गया तो उपचार नहीं हो पाता है। कई बार ऐसा हुआ है कि इलाज के अभाव में वन्यप्राणी की जान चली गई। इन्हीं परेशानियों को देखते हुए जू के लिए कुछ और चिकित्सक व अस्पताल के लिए सहायक कर्मचारियों की नियुक्ति का प्रस्ताव वन मुख्यालय को भेजा गया। अन्य कर्मचारियों की नियुक्ति की फाइल तो अभी लटकी हुई है, लेकिन पशु चिकित्सकों को रखने की स्वीकृति प्रदान कर दी गई है। इसके तहत जू प्रबंधन चाहे तो मानदेय पर जिले के पशु चिकित्सक विभाग के चिकित्सकों की सेवाएं ले सकता है। जू प्रबंधन ने चार चिकित्सकों का चयन करने का निर्णय लिया है। इनमें एक डॉ. एसपी सिन्हा का नाम शामिल है। हालांकि अन्य तीन चिकित्सकों के नाम की पुष्टि नहीं हुई है। डॉ. सिन्हा पहले भी जू में अपनी सेवाएं दे चुके हैं। इसके अलावा उन्हें वन्यप्राणियों के स्वास्थ्य के संबंध में काफी जानकारी है। ऐसे करेंगे विजिट जू के चिकित्सा विभाग ने पशु चिकित्सकों के विजिट की रूपरेखा भी तैयार कर ली है। इसके तहत हर सप्ताह एक चिकित्सक कानन पेंडारी आएंगे और वन्यप्राणियों का स्वास्थ्य परीक्षण, कुछ कमी होने पर उसे पूरा करने के सुझाव, सफाई संबंधी जानकारी, यदि सेहत गिर रहा है तो उसे बेहतर करने के लिए दवाइयां आदि देंगे। इस तरह डॉ. चंदन के अलावा चारों चिकित्सक महीने में एक - एक बार यहां विजिट करेंगे। नए सत्र से ली जाएंगी सेवाएं जू प्रबंधन ने नए पशु चिकित्सकों की सेवाएं नए सत्र से लेने का निर्णय लिया है। हालांकि अभी मानदेय तय नहीं हुआ है। जल्द ही इस संबंध में चिकित्सकों की एक बैठक आयोजित कर निर्णय लिया जाएगा।