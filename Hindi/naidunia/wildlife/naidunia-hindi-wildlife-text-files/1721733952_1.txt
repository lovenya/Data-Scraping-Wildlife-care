कोरबा नईदुनिया न्यूज। जिले के पुलिस लाइन के परेड ग्राउंड में शाम के समय खेल रहे बच्चों के बीच उस समय हड़कंप मच गया जब मैदान में पांच फीट लंबा सांप घुस आया। डर के मारे सभी बच्चे भाग खड़े हुए। घटना की सूचना सर्प मित्र टीम को दी गई। जिन्होने रेस्क्यू कर सांप को पकड़ा और सुरक्षित स्थान में छोड़ा। तब कहीं जाकर लोगों ने राहत की सांस ली। शाम के समय पुलिस ग्राउंड में बच्चे अलग-अलग झुंड में खेल रहे थे। पुलिस कालोनी के कुछ लोग टहलने के लिए भी पहुंचे थे। इस दौरान एक पांच फीट का जहरीला नाग रेंगते हुए मैदान में गया। समय रहते ही लोगों की उस पर नज़र पड़ गई और लोग सतर्क हो गए। खेल रहे बच्चे वहां भाग गए। आरक्षक प्रेमप्रकाश धिरही ने तत्काल पुलिस कंट्रोल रूम फोन लगाकर पुलिस लाइन के परेड ग्राउंड में सांप निकलने की जानकारी दी और सर्प मित्र जितेंद्र सारथी का नंबर लेकर उनको जानकारी दिया। वाइल्डलाइफ रेस्क्यू टीम प्रमुख जितेंद्र सारथी सूचना मिलते ही मौके पर पहुंचे। परेड ग्राउंड के बीचों बीच फन फैलाए बैठे नाग का रेस्क्यू कर डिब्बे में बंद किया। रेस्क्यू देखने मैदान में लोगों की भीड़ लग गई। सांप को पकड़ने के बाद सुरक्षित स्थान पर छोड़ा गया। कोरबा नईदुनिया न्यूज। पाली विकासखंड के सरहदी गांव के निकट अचानक दिखे मगरमच्छ से ग्रामीणों में दहशत फैल गई। सूचना के बाद वन विभाग की टीम ने रेस्क्यू कर मगरमच्छ को खूंटाघाट बांध में सुरक्षित छोड़ा, तब ग्रामीणों ने राहत की सांस ली। पाली वन परिक्षेत्र के अंतर्गत सिल्ली-शिवपुर से वन विभाग पाली को सूचना मिली कि एक मगरमच्छ रिहायशी इलाके में घूम रहा है, इससे ग्रामीण दहशत में हैं। सूचना मिलने पर वन अमला मगरमच्छ के रेस्क्यू के लिए गांव पहुंचा। मगरमच्छ शिवपुर के पास कुमहीपानी के बांध के निकट पहुंच चुका था। इसकी वजह से ग्रामीणों में इस बात को ज्यादा चिंता थी कि मगरमच्छ अगर उस बांध में चला जाता, तो उससे ग्रामीणों एवं पशुओं को खतरा बना रहता। आसपास के गांव, मोहल्ले के ग्रामीण और पशु आदि की निस्तारी के लिए यही एक साधन है। वन विभाग की टीम में शामिल वन परिक्षेत्र अधिकारी संजय लकड़ा, डिप्टी रेजर बाबूलाल उरांव, फूलेश्वर, वाइके आडिल, सुरेश सिंह ठाकुर, देवलाल, राजेश्वरी आदि ने कुछ ग्रामीणों के सहयोग से दो- तीन घंटे मशक्कत कर मगरमच्छ को काबू में किया और उसे जलाशय में जाने से रोका। वन विभाग ने सुरक्षित रेस्क्यू कर समीप खुंटाघाट बांध में छोड़ दिया। उल्लेखनीय है कि पाली विखं का दक्षिण पश्चिमी हिस्सा स्थित कई ग्राम पंचायत और मोहल्ले खुंटाघाट बांध से जुड़े हुए हैं। खूंटाघाट बांध में पाली विकासखंड के नदी नालों से पानी जाता है। इस बांध में बड़ी संख्या में मगरमच्छ है, जो इन्हीं नदी नालों के सहारे कई बार ग्रामीण इलाकों तक पहुंच जाते हैं।