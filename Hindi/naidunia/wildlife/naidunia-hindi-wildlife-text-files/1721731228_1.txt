नगर परिषद बैहर के पूरे 15 वार्डों में आवारा कुत्तों की भरमार है। इसके लिए नगर परिषद ने चार चरणों में शहर के आवारा कुत्तों को पकड़ने के लिए अभियान चलाया। रविवार की शाम को नगर परिषद के कर्मचारियों ने 25 आवारा कुत्तों को पिंजरे में पकड़ा और उन्हें जलगांव के जंगल में छोड़ दिया। यह जंगल वन विभाग पश्चिम सामान्य अंतर्गत आता है जो कान्हा नेशनल पार्क से महज 15 किलोमीटर दूर है। जहां पर वन्यप्राणी बाघ, तेंदुआ, हिरण, सांभर, कोटरी, नीलगाय, बायसन, जंगली मुर्गी, जंगली सूअर समेत अन्य वन्यप्राणी विचरण करते हैं। जंगल में एक साथ इतने आवारा कुत्ते छोड़ दिए जाने से वन्यप्राणियों के लिए मुश्किल बढ़ गई है। समूह में कुत्ते कर सकते हैं शिकार वन्यप्राणी विशेषज्ञ ने बताया कि जंगल में आवारा कुत्तों को छोड़े जाने से वन्यप्राणियों के लिए खतरा है। क्योंकि इनका स्वास्थ्य परीक्षण भी नहीं किया गया। इससे इनके मल से परजीवी फैल सकते हैं और वन्यप्राणी के पेट में जाने से मौत तक हो सकती है। यदि इनको छोड़ना था तो बधिया करके छोड़ा जाना था। छोड़ने के पहले रैबीज इंजेक्शन लगाना अनिवार्य है लेकिन ऐसा नहीं किया गया। इनका कहना है शहर में बहुत सारे आवारा कुत्ते होने से लोगों को परेशानी हो रही थी। इसके लिए नगर परिषद अमले ने इनको पकड़कर जलगांव के जंगल में छोड़ दिया है। कुत्तों का अभियान चार चरणों में होगा। आरके कुर्वेती, सीएमओ नगर परषिद बैहर