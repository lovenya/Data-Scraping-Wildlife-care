रविवार की रात करीब 12 बजे शहर के गोकुलपुर स्थित लक्ष्मी निवास के पास वार्डवासियों और राहगीरों ने सड़क पर भालू देखा, जिससे लोगों में हड़कंप मच गया। भालू देखने राहगीरों और वार्डवासियों की भीड़ भी लग गई। दहशतजदा लोगों ने भालू आने की खबर पुलिस कंट्रोल रूम में दी। सूचना मिलते ही पुलिस कंट्रोल रूम ने इसकी जानकारी वन विभाग को दी। शहर में भालू घुसने की खबर मिलते ही वन विभाग की टीम मौके पर पहुंची। उस समय तक भालू वहां से भाग गया था। टीम में शामिल अधिकारी-कर्मचारियों ने आसपास भालू को ढूंढने का प्रयास किया, लेकिन नहीं मिला। वहां पर उपस्थित लोगों ने टीम को जानकारी दी कि भालू भटगांव की ओर भाग गया। शहर में भालू घुसने की खबर से शहरवासियों में दहशत बना हुआ है। जंगली सूअर की मौत नेशनल हाइवे में ग्राम संबलपुर के पास सोमवार की सुबह जंगली सुअर जब सड़क पार कर रहा था, तभी अज्ञात वाहन की चपेट में आने से उसकी मौत हो गई। दुर्घटना के बाद घटनास्थल पर ग्रामीणों की भीड़ लग गई। उल्लेखनीय है कि पिछले दिनों नगरी के जंगल में मादा तेंदुआ की मौत भी हुई थी। भटक रहे जंगली-जानवर अंचल में भीषण गर्मी पड़ रही है। जिससे जंगलों के अंदर व आसपास स्थित जलस्रोत सूख चुके हैं। ऐसे में प्यासे जंगली-जानवर पानी की तलाश में इधर-उधर भटकते हुए गांव व शहर पहुंच रहे हैं। शहर में हाथी, भालू घुस चुके हैं। गांवों में जंगली सूअर पहुंच रहे हैं। जंगली-जानवरों से लोगों पर खतरा मंडराने लगा है। जंगल किनारे रहने वाले लोगों की नींद दहशत में कट रही है। भालू आने की मिली खबर 'पुलिस कंट्रोल रूम से लक्ष्मीनिवास गोकुलपुर चौक के पास भालू आने की खबर मिली थी। विभाग की टीम उसे पकड़ने पहुंची, तब तक भालू भाग चुका था।' -केएल निर्मलकर, एसडीओ वन विभाग धमतरी। --