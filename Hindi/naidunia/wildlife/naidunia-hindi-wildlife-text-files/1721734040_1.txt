नईदुनिया प्रतिनिधि, देवास: जिले के खिवनी वन्य प्राणी अभयारण्य का प्रमुख आकर्षण बनी बाघिन मीरा अपने शावकों के साथ घुमते हुए पर्यटकों को फिर नजर आई है। मीरा इस बार अपने 4 शावकों के साथ नजर आई। खिवनी वन्य प्राणी अभयारण्य अधीक्षक विकास माहोरे ने बताया कि बाघिन के साथ चारों शावक एक साथ पहली बार दिखाई दिए हैं। बाघिन मीरा और बाघ युवराज पूर्व में भी पर्यटकों के सामने आते रहे हैं। गुरुवार को खिवनी वन्य प्राणी अभयारण्य प्रबंधन ने फोटो और वीडियो जारी कर बाघिन के साथ शावकों के मूवमेंट के बारे में जानकारी दी। बाघिन और शावकों के साथ बाघ के भी लगातार नजर आने से पर्यटक भीषण गर्मी में भी खिवनी का रूख कर रहे हैं। कुसमानिया : क्षेत्र में तेंदूपत्ता संग्रहण का काम चल रहा है। इसी दौरान गुरुवार सुबह वन परिक्षेत्र खातेगांव के विक्रमपुर सबरेंज के अंतर्गत आने वाले आमला-उमेड़ा के बीच जंगल में तेंदूपत्ता संग्राहक ग्राम आमला निवासी जगदीश पुत्र तेजराम माली पर तेंदुआ ने हमला कर दिया जिसमें वो घायल हो गया। घायल को पहले आमला फिर खातेगांव अस्पताल पहुंचाया गया जहां से हरदा रेफर कर दिया गया। जिस समय घटना हुई उस समय आसपास अन्य श्रमिक भी थे जिन्होंने शोर मचाकर व आग जलाकर तेंदुए को भगाया। प्रत्यक्षदर्शी नर्मदाप्रसाद ने बताया कि सुबह जल्दी आमला और उमेड़ा के बीच जंगल मे तेंदूपत्ता तोड़ने चले गए थे। वहीं जगदीश पर अचानक तेंदुआ ने हमला कर दिया। साथ में पत्ते तोड़ रहे अन्य ग्रामीणों के चिल्लाने और आग जलाने के बाद तेंदुआ वहां से भाग गया। घटना में जगदीश घायल हो गया। इसके बाद अन्य ग्रामीण उसे आमला प्राथमिक स्वास्थ्य केंद्र लेकर आए। यहां प्राथमिक उपचार किया गया। इसी बीच जानकारी मिलने पर डिप्टी रेंजर सजनलाल वर्मा अपनी कार से घायल जगदीश को लेकर खातेगांव सरकारी अस्पताल पहुंचे। घायल जगदीश के शरीर पर कई जगह तेंदुए के नाखूनों के निशान हैं।