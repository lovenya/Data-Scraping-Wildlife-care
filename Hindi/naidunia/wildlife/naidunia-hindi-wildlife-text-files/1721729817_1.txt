वन परिक्षेत्र मैनपुर अंतर्गत ग्राम बादीबेड़ा गोपालपुर में मंगलवार सुबह लगभग 4 वर्षीय नर सांभर मृत अवस्था में पड़ा मिला। वन विभाग द्वारा मृत सांभर का पोस्टमार्टम करवाकर नवमुड़ा स्थित अस्थाई लकड़ी पड़ाव में उसका दाह संस्कार किया गया। मिली जानकारी के अनुसार वन परिक्षेत्र मैनपुर अंतर्गत नगर से लगभग 8 किमी दूर गोपालपुर जंगल से लगे ग्राम बादीबेड़ा में सुबह वन्य प्राणी सांभर पहुंचा। ऐसी संभावना जताई जा रही है कि कुत्तों के दौड़ाने के कारण वह गांव पहुंचा था। यह सांभर गांव से होते हुए नारायण सिंह की बाड़ी मे घुस गया जहां गिरने से सांभर की मौत हो जाने की जानकारी मिली है। इसकी जानकारी लगते ही उप वन मंडलाधिकारी देवभोग आरके रायस्त एवं वनपरिक्षेत्र अधिकारी मैनपुर केएस धु्रव वन विभाग की टीम के साथ घटना स्थल पहुंचे, जहां मृत सांभर का पंचनामा बनाकर मैनपुर नगर से दो किमी दूर नवमुड़ा स्थित अस्थाई लकड़ी पड़ाव लाया गया जहां गरियाबंद के पशु चिकित्सक तनेश कंवर ने सांभर का पोस्टमार्टम किया और वन अधिकारियों की उपस्थिति में उसका दाह संस्कार किया गया। इस मौके पर उपवन परिक्षेत्र अधिकारी गणेश राम बया, वनरक्षक धनेश सिन्हा, जुगलाल नायक, अशवन सिंह सोरी, नोहर लाल नायक, बृजलाल यादव आदि उपस्थित थे। मौके पर पहुंच वन अधिकारी ने बताया कि ऐसा लगता है कि जंगल से भटकर यह सांभर गांव की तरफ आ गया और कुत्तो के दौड़ाने से ये दिवाल को फांदने के दौरान गिरने से उनके सींग व शरीर में चोट लगी होगी, उन्होंने बताया इस मृत सांभर की लंबाई 2.40 मी, उंचाई 1.40 मी, सींग 30 से.मी है। मामले की खबर गांव में फैलते ही वहां लोगों की भीड़ लग गई। दाह संस्कार 'यह नर सांभर लगभग चार वर्ष का है तथा सांभर के शरीर, पेट, सींग, पैर में चोट के निशान है। जिसे वन अमला द्वारा पोस्टमार्टम के बाद दाह संस्कार किया गया है।' -आरके रायस्त, उपवनमंडलाधिकारी --