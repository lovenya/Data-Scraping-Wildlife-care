चार आरोपितों को भेजा गया जेल ढीमरखेड़ा वन परिक्षेत्र के धनवाही के जंगल में तेंदुए का शिकार करने वाले चार आरोपितों को गिरफ्तार कर न्यायालय में पेश किया गया। यहां से सभी आरोपितों को जेल भेज दिया गया। इस संबंद्ध में जानकारी के अनुसार वन विभाग की टीम ने आरोपितों को गिरफ्तार कर उनसे पूछताछ की। इसमे आरोपितों ने तेंदुए का शिकार कर उसे जंगल में फेंकना स्वीकार किया। आरोपितों की निशानदेही पर वन अमले ने घटना में प्रयुक्त औजार सहित अन्य सामग्री को जब्त किया है। ढीमरखेड़ा वन परिक्षेत्र अधिकारी आर थिरुकुरल व विशेष कर्तव्य वन क्षेत्रपाल अजय मिश्रा ने बताया कि ढीमरखेड़ा परिक्षेत्र के धनवाही बीट के कक्ष क्रमांक पीएफ 330 में बीते मंगलवार रात को एक अवयस्क मादा तेंदुए का शव मृत अवस्था में मिला था। चार दिनों तक चली कार्रवाई के बाद मंगेली गांव के चार आरोपितों में छकौड़ी लाल पटेल (50), रवि यादव (24), संतोष यादव (26) और कालू उर्फ अमरसिंह (38) को गिरफ्तार किया गया। सभी आरोपितों के खिलाफ वन्य प्राणी संरक्षण अधिनियम 1972 की धाराओं के तहत प्रकरण दर्ज कर कार्रवाई करते हुए आरोपितों को गिरफ्तार कर न्यायलय पेश किया गया। यहां से आरोपितों को जेल भेज दिया गया। ये था मामला कटनी के ढीमरखेड़ा वन परिक्षेत्र धनवाही के जंगल में एक तेंदुआ मृत मिला। तेंदुआ का शव पीएम के बाद वन अधिकारियों की मौजूदगी में अंतिम संस्कार कराया गया। कटनी जिले के स्लीमनाबाद वन विभाग के रेंजर अजय मिश्रा ने बताया कि विगत देर शाम वन परिक्षेत्र ढीमरखेड़ा अंतर्गत गश्ती के दौरान धनवाही के जंगल में एक मृत तेंदुआ मिला था। जैसे ही इसकी जानकारी वन विभाग के अधिकारियों को सूचना मिली मौके पर बीट प्रभारी व उच्च अधिकारी डॉग स्कॉड की टीम के साथ मौके पहुंच जांच की गई। डॉग स्कॉड की टीम की मदद से दो संदेही आरोपियों को अरेस्ट कर पूछताछ की जा रही थी। 27 जनवरी को मृत तेंदुआ के पीएम के बाद अंतिम संस्कार किया गया। पीट-पीट कर कर दी थी हत्या मामले में मिली जानकारी के अनुसार शावक तेंदुए की ग्रामीणों ने पीट-पीट कर हत्या कर दी थी। ग्रामीणों ने सुअर को फंसाने के लिए फंदा लगाया था लेकिन उसमें तेंदुआ फंस गया। जब उसकी आवाज आई तो ग्रामीण एकत्रित हो गए। इसके बाद कुछ लोगों ने पीट-पीट कर उसकी हत्या कर दी। बाद में मामले की जानकारी लगने के बाद वन विभाग की टीम मौके पर पहुंची। इससे पहले भी जा चुकी है तेंदुए की जान इससे पहले सितंबर 2021 में एक तेंदुए की जान कटनी जिले से लगे जंगल में जा चुकी है। कटनी जिला बाघ और तेंदुओं के लिए असुरक्षित हो रहा है। वन अमला वन्य जीवों की जान जाने के बाद मृत्यु बाद की औपचारिकता के लिए चेतता है। बाघ और तेंदुओं की मौत के आंकड़े बता रहे हैं कि जिले में इन दुर्लभ वन्य जीवों की सुरक्षा में लगा वन अमला इनकी सुरक्षा के लिए जिम्मेदारी से काम नहीं कर रहा है। कुंआ के खड़रा में वन अमले के तेंदुए के मूवमेंट की खबर ग्रामीण सैकड़ों बार दे चुके थे लेकिन वन अमला उसे सुरक्षित स्थान पर नहीं भेज सका और आखिर उसका जीवन चला गया था। मादा भालू की हुई मौत वहीं ढीमरखेड़ा वन परिक्षेत्र में ही मादा भालू की मौत हो गई है। लेकिन मामले जानकारी मिली है कि भालू की भी मौत स्वाभाविक हुई है। कहा जा रहा है कि उसकी उम्र हो गई थी। आम तौर पर भालू की उम्र 18 से 20 वर्ष की मानी जाती है। वर्जन मामले में आरोपितों को गिरफ्तार कर लिया गया। वन विभाग द्वारा नियमानुसार वन्य जीवों के संरक्षण के प्रयास किए जाते हैं। गश्तीदल भी अपना काम करता है। - आर विश्वकर्मा, वन संरक्षक रेत विवाद में गोली चलाने पर हुआ 7 वर्ष का कारावास कटनी। रेत विवाद में गोली चलाकर हत्या का प्रयास करने वाले आरोपित राजा उर्फ एजाज मुसलमान को धारा 307 भादवि में 07 वर्ष का सश्रम कारावास व सौ रुपये के अर्थदंड की सजा सुनाई गई। फैसला न्यायालय पंचम जिला व सत्र न्यायाधीश कटनी द्वारा सुनाया गया। मामले में पैरवी विशेष लोक अभियोजक उप-संचालक कटनी विजय कुमार उईके द्वारा की गई। ये है मामला अभियोजन का संक्षिप्त विवरण इस प्रकार है कि शिवा कापोरेशन के हिनौता रेत नाका में काम करने वाले शिवप्रताप घटना 3 मार्च 15 को रात लगभग 11 बजे रेत नाका में टीन शेड के नीचे अपने साथियों के साथ आग तापते हुए बैठा था। तभी वहां पर राजा मुसलमान और उसके साथी सफेद रंग की कार और मोटर सायकिल में पहुंचे और पुरानी रायल्टी के विवाद पर से राजा मुसलमान शिव प्रताप को मां बहन की गाली देकर पास रखे कट्टा से उस पर फायर कर दिया। पहला फायर मिस हो गया, बाद में उस पर दो फायर और किए गए जो शिवप्रताप जिस कुर्सी पर बैठा था। उसे छेद करते हुए शिवप्रताप के दाहिने कंधे और कांख के नीचे लगे गोली चलाने के बाद आरोपितगण धमकाते हुए गाड़ी में बैठकर चले गए। पुलिस द्वारा एफएसएल रिपोर्ट और बैलेस्टिंक रिपोर्ट के साथ आरोपित के विरुद्ध धारा 307/34 का अभियोग पत्र न्यायालय प्रस्तुत किया गया। माननीय विचारण न्यायालय पंचम जिला व सत्र न्यायाधीश कटनी द्वारा अभियोजन द्वारा प्रस्तुत साक्ष्‌य व तर्कों से सहमत होते हुए आरोपित राजा उर्फ एजाज मुसलमान को गोली चला कर शिवप्रताप की हत्या का प्रयास करने का दोषी पाते हुए धारा 307 भादवि में 07 वर्ष का सश्रम कारावास व सौ रुपये के अर्थदंड से दंडित किया। शेष आरोपित सलमान खान, राशिद खान, बड़कू उर्फ राम सिंह के विरुद्ध अपराध प्रमाणित नहीं माना गया।