हादसे के 29 साल बाद यह इलाका आपदा प्रभावित क्षेत्र की बजाय संरक्षित इलाका नजर आता है। विज्ञान पत्रिका करंट बॉयोलॉजी में प्रकाशित शोध के अनुसार इस जगह पर हिरण की अलग-अलग प्रजातियों, जंगली सूअर और भेड़ियों की संख्या यूक्रेन में इनके लिए बनाए गए संरक्षित क्षेत्रों से कई गुणा ज्यादा है। अलग-अलग देश के शोधकर्ताओं द्वारा नौ साल तक जुटाए गए आंकड़ों पर यह विश्लेषण आधारित है। शोधकर्ताओं के अनुसार इन आंकड़ों का यह मतलब नहीं है कि वन्य जीवों पर रेडियधर्मी विकिरण का बुरा असर नहीं पड़ता है। असल में जीवों की संख्या में इजाफा इस इलाके में इंसानों की घुसपैठ नहीं होने के कारण हुआ है। शोध के मुख्य लेखक तातियाना देरियाबिना बेलारूस के पॉलिसी स्टेट रेडियोइकोलॉजिकल रिजर्व में वन्य जीव प्राणी हैं। वे चेर्नोबिल में वन्य जीवों पर बीते 20 सालों से शोध कर रहे हैं। गौरतलब है कि 26 अप्रैल 1986 को चेर्नोबिल में हुए हादसे से बड़े पैमाने पर जान-माल की क्षति हुई थी। साढ़े तीन लाख से ज्यादा लोगों को यहां से हटाकर दूसरे जगहों पर बसाना पड़ा था। इस हादसे का सबसे ज्यादा प्रभाव बेलारूस पर पड़ा था।