ढाई साल का ये बाघ पिछले तीन माह से केरवा क्षेत्र में घूम रहा है। शिकार का अनुभव न होने के चलते वह डेढ़ दर्जन से ज्यादा मवेशियों को घायल कर चुका है। वह एक शैक्षणिक संस्थान के नजदीक स्थाई रूप से डेरा डाले हुए हैं। संस्थान भी चाहता है कि बाघ को शिफ्ट किया जाए। शिफ्टिंग की रणनीति के तहत अब बाघ की मॉनीटरिंग शुरू हो गई है। वाइल्ड लाइफ मुख्यालय के अफसर उन अफसरों से सलाह ले रहे हैं, जिनके नेतृत्व में अक्टूबर-15 में बाघ की शिफ्टिंग का अभियान शुरू हुआ था। आधा दर्जन बाघों का मूवमेंट वैसे तो राजधानी के आसपास कठोतिया, भानपुर, सरोतिपुरा में आधा दर्जन बाघ-बाघिन का मूवमेंट है, लेकिन बाघ टी-121 दानिश हिल्स, 13 शटर, नंदनी गौशाला, बाल्मी पहाड़ी, सेट करार गुफा क्षेत्र को नहीं छोड़ रहा है। यहां आसपास के गांवों के मवेशी चारा चरने आते हैं और क्षेत्र में चीतल, सांभर भी नहीं है। इसलिए वह पूरी तरह से पालतु पशुओं पर निर्भर है। दो साल पहले चला अभियान क्षेत्र में मौजूद शिक्षण संस्थानों के दबाव में अक्टूबर-15 में भी बाघ की शिफ्टिंग का अभियान चला था। बाघ टी-1 को शिफ्ट करने सतपुड़ा और कान्हा से हाथी बुलाए गए थे। यहां डेढ़ माह रहे हाथियों के सहयोग से बाघ तो नहीं पकड़ाया, क्षेत्र में जमीन ले चुके रसूखदारों ने नई सड़क जरूर बनवा ली। तब शिफ्टिंग के खिलाफ पर्यावरण व वन्यजीव प्रेमियों ने राष्ट्रीय स्तर के अभियान भी चलाए थे।