अधिकृत जानकारी के अनुसार शुक्रवार शाम सात बजे नामीबिया की राजधानी विंडहाक एयरपोर्ट से विशेष बोइंग विमान 747 आठ चीतों को लेकर उड़ान भरेगा और शनिवार सुबह छह बजे ग्वालियर उतरेगा। यहां से वायुसेना के तीन हेलिकाप्टरों द्वारा उन्हें कूनो पालपुर लाया जाएगा। पार्क के कोर एरिया में इन आठ चीतों के लिए छह क्वारंटाइन बाड़े बनाए गए हैं। इनमें से दो बाड़ों में दो-दो चीते रखे जाएंगे। इनसे सौ मीटर की दूरी पर हेलिपैड बनाया गया है। यहां पर पौने 11 बजे के आसपास प्रधानमंत्री का हेलिकाप्टर उतरेगा और वे चीतों को क्वारंटाइन बाड़े में छोड़ेंगे, जहां वे एक महीने रहेंगे। चीतों के साथ नामीबया के विशेषज्ञों का दल भी आ रहा है, जो उनकी देखभाल करेगा और जरूरत पड़ने पर इलाज भी। तीन महीने बाद देख सकेंगे पर्यटकः पर्यटक लगभग तीन महीने (जनवरी 2023 से) बाद चीतों को देख सकेंगे। एक महीने बाद इन चीतों को क्वारंटाइन बाड़े से निकालकर बड़े बाड़ों में छोड़ा जाएगा। वहां इनके सामने शाकाहारी वन्यप्राणी हिरण-सांभर छोड़े जाएंगे। अगले साल पहले एक नर चीते को जंगल में खुला छोड़ा जाएगा। जब वह जंगल से पूरी तरह परिचित और निडर होकर शिकार करने लगेगा तो एक मादा चीते को और उसके बाद बारी-बारी से अन्य चीतों को छोड़ा जाएगा। सेवानिवृत आइएफएस अधिकारी आरजी सोनी कहते हैं कि अफ्रीकी चीतों को मध्य प्रदेश की आवोहवा में रमने में कोई दिक्कत नहीं है। यहां और वहां के जंगल, खुला क्षेत्र और जलवायु एक जैसे हैं। राजशाही में भी ईरान से कई बार चीते लाकर यहां बसाए गए थे। चीता मित्रों से बात करेंगेः चीतों को क्वारंटाइन बाड़े में छोड़ने के बाद प्रधानमंत्री उद्यान में मौजूद आसपास के दो सौ चीता मित्रों से बात करेंगे। कराहल में महिलाओं की सभा भीः कराहल में स्व-सहायता समूह की लगभग एक लाख महिलाओं को प्रधानमंत्री संबोधित करेंगे। कलियाबाई और सुनीता आदिवासी से बातचीत भी करेंगे। 47 आइपीएस और पांच हजार जवान तैनातः कूनो उद्यान और नजदीकी गांव कराहल में प्रधानमंत्री के दौरे को देखते हुए कड़ी सुरक्षा व्यवस्था की गई है। 47 आइपीएस अधिकारियों सहित पांच हजार जवान तैनात किए गए हैं। एसपीजी के भी दो सौ जवानों ने यहां मोर्चा संभाल रखा है। मंत्रियों की भी ड्यूटीः प्रधानमंत्री के प्रवास के दौरान उनकी अगवानी के लिए प्रदेश सरकार ने मिनिस्टर इन वेटिंग नामांकित किए हैं। ग्वालियर विमान तल पर गृह मंत्री डा. नरोत्तम मिश्रा और कूनो राष्ट्रीय उद्यान पर वन मंत्री विजय शाह प्रधानमंत्री की अगवानी करेंगे। कूनो हेलिपैड पर अगवानी राज्यमंत्री ओपीएस भदौरिया करेंगे। कराहल हेलिपैड और पौधारोपण स्थल पर सहकारिता मंत्री डा.अरविंद सिंह भदौरिया उपस्थित रहेंगे। वहीं, महिला स्व-सहायता समूहों के सम्मेलन में अगवानी पंचायत एवं ग्रामीण विकास मंत्री महेन्द्र सिंह सिसोदिया करेंगे। - Shivraj Singh Chouhan (@chouhanshivraj) 16 Sep 2022 - Shivraj Singh Chouhan (@chouhanshivraj) 16 Sep 2022 - Shivraj Singh Chouhan (@chouhanshivraj) 16 Sep 2022