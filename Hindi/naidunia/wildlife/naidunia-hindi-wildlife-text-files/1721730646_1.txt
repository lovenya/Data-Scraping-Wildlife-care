वन विभाग 2 से 8 अक्टूबर तक वन्य-प्राणी संरक्षण सप्ताह मनाएगा। इस दौरान पब्लिक मुफ्त में नंदनवन में विदेशी पक्षियों के कलरव का आनंद उठा सकेंगे। इस दौरान वन विभाग केजी वन से लेकर बारहवीं के छात्रों के लिए अलग-अलग तरह की प्रतियोगिताओं का आयोजन करेगा। प्रथम आने वाले को 50 हजार द्वितीय को 30 हजार और तृतीय को 20 हजार रुपये का पुरस्कार दिया जाएगा। इन्हें मुख्यमंत्री डॉ. रमन सिंह पुरस्कृत करेंगे। वन्य प्राणी संरक्षण सप्ताह का मुख्य उद्देश्य है वन्य प्राणियों के प्रति आम लोगों का लगाव बढ़ाना और उनके संरक्षण के प्रति जागरूकता लाना। रापयुर वन मंडल के एसडीओ विनोद सिंह ठाकुर ने बताया कि 2 अक्टूबर को वन मंत्री महेश गागड़ा के हाथों से वन्य-प्राणी संरक्षण सप्ताह की शुरुआत होगी। उसके बाद छात्रों द्वारा तेलीबांधा से जयस्तंभ चौक मौदहापारा, केनाल रोड होते हुए रायपुर वन मंडल कार्यालय तक साइकिल रैली निकाली जाएगी। 2 से 8 अक्टूबर तक अलग-अलग कार्यक्रम आयोजित किए जाएंगे। इनमें स्कूली छात्र-छात्राओं के लिये वन्य प्राणी संरक्षण पर व्याख्यान, निबंध, पेंटिंग आदि शामिल हैं। स्थानीय भजन मण्डलियां संरक्षण संबंधी गीत प्रस्तुत करेंगी। स्थानीय कलाकार गांवों में भवनों की दीवारों पर वन्य प्राणियों का चित्र बनाएंगे। वन्य प्राणियों पर नुक्कड़ नाटक का मंचन भी किया जाएगा। वन विभाग के अधिकारी विद्यालयों में देंगे व्याखान वन अधिकारी अपने क्षेत्र के विद्यालयों में वन्य प्राणी संरक्षण पर व्याख्यान देंगे। जिला स्तर पर वन्य प्राणी केन्द्रित पोस्टर, फोटो, पेंटिंग आदि की प्रदर्शनी लगाई जाएगी। स्कूल-कॉलेज के विद्यार्थियों के लिये भाषण, पेंटिंग, रांगोली, प्रश्न-मंच, निबंध आदि प्रतियोगिताएं होंगी। विद्यार्थियों को वन भ्रमण भी कराया जाएगा। बीते वर्षों बच्चों ने वन्य प्राणी संरक्षण सप्ताह के दौरान विभिन्ना प्रतियोगिताओं में बढ़-चढ़ कर हिस्सा लिया था। इससे उनमें वन और वन्य प्राणियों के प्रति संवेदनशीलता बढ़ी है। वन विभाग के अधिकारी ने बताया कि सप्ताह के दौरान जंगल सफारी में पर्यटकों के लिए सेल्फी जोन बनाया जाएगा। वर्जन वन्य प्राणी संरक्षण सप्ताह की तैयारी शुरू हो गई है। इस दौरान छात्र-छात्राओं के लिए विभिन्ना प्रतियोगिताएं कराई जाएंगी। विजेताओं को मुख्यमंत्री पुरस्कृत करेंगे। विनोद सिंह ठाकुर, एसडीओ रापयुर वन मंडल