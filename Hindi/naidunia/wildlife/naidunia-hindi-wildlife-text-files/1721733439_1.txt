वन परिक्षेत्र दक्षिण सामान्य कटंगी के वन अमले ने चीतल का शिकार करने के आरोप में ग्राम पंचायत बीसापुर अंतर्गत बालापुर के दो लोगों को गिरफ्तार किया है। पकड़े गए आरोपितों में शेरसिंह पिता नन्नूलाल उइके, उदेलाल पिता ब्रजजाल सहारे शामिल है, जबकि अन्य आरोपित फरार है। फरार आरोपितों की वन अमला तलाश कर रहा है। आरोपितों के कब्जे से शिकार में उपयोग किए गए औजार के अलावा कच्चा और पका मांस जब्त किया गया।जिन्हें न्यायालय में पेश कर न्यायिक अभिरक्षा में जेल भेज दिया गया है। मिली जानकारी के अनुसार वन परिक्षेत्र कटंगी के ग्राम बीसापुर के जंगल में शनिवार की दरमियानी रात कुछ लोगों द्वारा चीतल का शिकार कर लिया गया। वन विभाग को मुखबिर से सूचना प्राप्त होने पर दो लोगों को हिरासत में लिया गया। इस संबंध में परिक्षेत्र सहायक कांतिलाल उइके ने बताया कि दो आरोपितों को न्यायालय में पेश करने के बाद जेल भेज दिया गया और फरार आरोपितों की अलग-अलग टीम बनाकर तलाश कर रहे है।आरोपितों के खिलाफ वन्यप्राणी अधिनियम की धारा 1972 की विभिन्न धाराओं के तहत मामला दर्ज किया गया है।