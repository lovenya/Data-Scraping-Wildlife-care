जंगली हाथी रास्ता भटककर सिरपुर क्षेत्र के गांवों में लंबे अर्से से स्वच्छंद विचरण कर उत्पात मचा रहे हैं। खेतों में फसलों को काफी नुकसान पहुंचा रहे हैं। इससे आसपास के 20-25 गांवों के ग्रामीण दहशत में हैं। वनविभाग द्वारा कारगर कदम नहीं उठाए जाने की खबर नईदिनिया में प्रकाशित होने के बाद महासमुंद में नवपदस्थ वनमंडलाधिकारी सत्यप्रकाश मसीह ने किसानों की तकलीफ को समझा और आबादी क्षेत्र में हाथियों की दस्तक रोकने कारगर कदम उठाना प्रारंभ किया। डीएफओ मसीह ने नईदुनिया को बताया कि जंगल से भटके हुए हाथी को खदेड़ने में महारत हासिल धर्मजयगढ़ क्षेत्र के एक विशेषज्ञ को बुलाया गया है। शनिवार 3 सितंबर को उनके यहां पहुंचने की खबर है। भटके हुए हाथियों को खदेड़ने विशेषज्ञ की मदद लेने के अलावा ग्रामीणों को अलर्ट किया जा रहा है। इस क्षेत्र में हाथियों की आवाजाही रोकने सोलर फैंसिंग प्रोजेक्ट बनाए जाने का प्रस्ताव है। सोलर फैंसिंग सिस्टम लग जाने के बाद हाथी रिजर्व जंगली क्षेत्र से आबादी क्षेत्र में प्रवेश नहीं कर पाएंगे। ये सिस्टम सौर ऊर्जा से चलने के साथ ही हाथियों को करंट का झटका देता है। इससे हाथी फैंसिंग एरिया पार नहीं कर सकते हैं। सरगुजा और रायगढ़ क्षेत्र में हाथियों की आए दिन दस्तक रोकने ऐसा सिस्टम बनाया गया है। उसी तर्ज पर इस क्षेत्र में भी काम करने की योजना है। लाठी-डंडा लेकर निकले 600 ग्रामीण इधर, लंबे समय तक हाथियों के विचरण करने और फसल को नुकसान पहुंचाने से परेशान परसाडीह, गुडरूडीह और लहंगर के ग्रामीणों ने मिलजुलकर तय किया कि हाथी के आतंक से निपटने लाठी-डंडा लेकर जंगल की ओर जाएंगे। गुरुवार को इन तीनों गावों के करीब 600 ग्रामीण हाथ में लाठी-डंडा और टंगिया जैसे हथियार लेकर हाथियों को खदेड़ने निकल पड़े। 9 बड़े और 2 बच्चा कुल 11 हाथी के झुंड से इन ग्रामीणों का सामना हो गया। बड़ी संख्या में ग्रामीणों को अपनी ओर हल्ला मचाते आते हुए देखकर हाथियों ने चिंघाड़ना शुरू किया। हाथियों द्वारा कुछ ग्रामीणों को दौड़ाने और इससे आधा दर्जन लोगों के घायल होने की भी खबरें भी मिल रही है। कुछ लोगों ने पेड़ में चढ़कर जान बचाई। गुरुवार को पूरे दिन हाथी को खदेड़ने तीनों गांव के लोगों ने अभियान चलाया। खबर पाकर वन विभाग का अमला और तुमगांव पुलिस भी मौके पर पहुंची। रात तक हाथियों को आबादी क्षेत्र से भगाने का सिलसिला चलता रहा। करीब दो महीने से क्षेत्र के खेतों में विचरण कर रहे हाथी से ग्रामीण परेशान हैं और जन-धन की हानि की आशंका में दहशत भरे माहौल में जी रहे हैं। मई में एक युवक को कुचल डाला था हाथी गौरतलब है कि बीते 7 मई 2016 को हाथी ने ग्राम केड़ियाडीह (सिरपुर) में एक युवक को कुचलकर मार डाला था। इस क्षेत्र में सालभर से हाथियों के आवाजाही की खबरें यदा-कदा मिलती रही है। इस बीच बीते करीब दो महीने से हाथियों ने सिरपुर और तुमगांव के बीच के दो दर्जन से अधिक गांवों को शरणस्थली बना लिया है। ग्रामीण हाथी के हमला की आशंका में भयभीत हैं। महीने-डेढ़ महीने के भीतर हाथियों के झुंड में दो बच्चे भी जन्मे हैं। इससे बच्चों की सुरक्षा के लिए हाथियों के कभी भी आक्रामक हो जाने की आशंका जाहिर की जा रही है। बहरहाल हाथियों के आतंक से भयभीत ग्रामीणों के लिए यह खबर राहत भरी हो सकती है कि जल्द ही हाथियों को इस क्षेत्र से खदेड़ने के साथ ही इसके स्थाई समाधान के लिए वन विभाग ने वृहद कार्ययोजना बनाई है। ऐसा दावा वनमंडलाधिकारी एसपी मसीह कर रहे हैं। --