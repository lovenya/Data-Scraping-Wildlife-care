MP News: राज्‍य ब्‍यूरो, भोपाल। वन्य-प्राणी बाघ एवं पेंगोलिन के अंगों की तस्करी के आरोपित ताशी शेरपा को स्टेट टाइगर स्ट्राइक फोर्स (एसटीएसएफ) मध्य प्रदेश और वन्य-जीव अपराध नियंत्रण ब्यूरो पूर्व क्षेत्र ने संयुक्त कार्रवाई कर बंगाल एवं नेपाल की सीमा पर स्थित दार्जिलिंग जिले से 24 जनवरी को गिरफ्तार कर लिया। शेरपा वर्ष 2015 से फरार था। उसके विरुद्ध एसटीएसएफ मध्य प्रदेश ने 13 जुलाई, 2015 को प्रकरण दर्ज किया था। उक्त प्रकरण में पूर्व में 29 आरोपितों को गिरफ्तार किया जा चुका है, जिनके विरुद्ध न्यायालय नर्मदापुरम ने पांच वर्ष के सश्रम कारावास एवं कुल सात लाख 10 हजार रुपये के अर्थदंड का आदेश पारित किया है। आरोपितों द्वारा सतपुड़ा टाइगर रिजर्व के कोर क्षेत्र में बाघ एवं पेंगोलिन का शिकार कर उसके अवयवों की तस्करी अंतरराष्ट्रीय स्तर पर करने का अपराध किया गया था। शेरपा की गिरफ्तारी से मध्य प्रदेश समेत पूरे देश में बाघों के संरक्षण एवं सुरक्षा सुनिश्चित हो सकेगी। ताशी शेरपा को विशेष न्यायालय नर्मदापुरम में प्रस्तुत किया जाएगा। अन्य वन्य-जीव अपराधों में उसकी संलिप्तता के संबंध में जानकारी प्राप्त करने के लिए अन्य राज्यों से भी संपर्क किया जा रहा है।