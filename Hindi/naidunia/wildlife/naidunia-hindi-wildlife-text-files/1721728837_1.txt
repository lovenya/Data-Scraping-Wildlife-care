वनवृत्त कार्यालय में आयोजित यह बैठक दोपहर 3 बजे से शाम 6 बजे तक चली। तीन घंटे की इस महत्वपूर्ण में बैठक में शामिल होने के लिए वृत्त के सभी वनमंडल बिलासपुर, कटघोरा, कोरबा, धरमजयगढ़, रायगढ़, मरवाही आदि के अलावा वन विकास निगम के उड़नदस्ता प्रभारी भी पहुंचे थे। वन वृत्त उड़नदस्ता व फारेस्ट क्राइम ब्यूरो के प्रभारी भी उपस्थित थे। सबसे पहले सभी का आपस में परिचय हुआ। इसके बाद सीसीएफ श्री श्रीवास्तव ने उड़नदस्ता प्रभारियों की समस्याएं व कमियां सुनीं। सभी जगहों पर संसाधानों व स्टॉफ की कमी सामने आई। कुछ प्रभारियों ने ऐसे क्षेत्रों की जानकारी दी, जो वन अपराधियों का गढ़ है। पूरा का पूरा गांव लकड़ी तस्करी व वन्यप्राणियों के शिकार जैसे अपराधिक गतिविधियों में जुड़े होते हैं। ऐसी जगहों पर सर्चिंग करने में कठिनाईयों का सामना करना पड़ता है। उन्होंने पूर्व में हुए हमले की जानकारी भी दी। उनकी परेशानी जायज थी, लेकिन सीसीएफ का कहना है कि ऐसे क्षेत्रों में जाने से जितना डरा जाएगा, उतने ही उनके हौसले बुलंद होंगे। इसलिए इनका मुकाबला करना है। उन्होंने प्रभारियों के हौसला अफजाई के लिए कुछ ऐसे उदाहरण भी दिए। साथ ही यह भी कहा कि संवेदनशील क्षेत्रों में टीम वर्क के साथ कार्रवाई करनी चाहिए। इसके बाद भी यदि को अड़चन की आशंका हो तो, दूसरे वनमंडल के उड़नदस्ता स्टॉफ व वनकर्मियों की मदद लेनी चाहिए। कार्रवाई से पहले डीएफओ, एसडीओ, रेंजर के अलावा जिम्मेदार अधिकारियों का सुझाव लेने के बाद योजनाबद्ध तरीके से कार्रवाई से बेहतर परिणाम मिलता है। सरकारी मोबाइल नंबर, वाहन की समस्या, जंगल सर्च टार्च आदि की समस्याएं भी बैठक में सामने आई, जिसे दूर करने का सीसीएफ ने आश्वासन भी दिया। इसके अलावा उन्होंने फारेस्ट क्राइम ब्यूरो के संबंध विस्तार से बताते हुए उनकी उपयोगिता व कर्तत्यों को बताते हुए किसी तरह उनसे सहयोग लेना इसकी भी जानकारी दी। फर्जी सूचना से परेशानी बैठक में एक परेशानी फर्जी सूचना की है। इस पर सीसीएफ ने स्पष्ट किया गया। इस तरह की सूचना को कभी दरकिनार नहीं करना चाहिए, बल्कि जब भी सूचना मिली चाहे वह आधी रात को ही क्यों न हो मौके पर जाकर जांच करनी चाहिए। क्योंकि इस तरह की सूचना से आपकी मौजूदगी जंगल में होती है। इसका सीधा प्रभाव वन अपराधियों पर पड़ता है और उनके बीच दहशत का महौल बनता है। ग्रामीणों के सामने भी विभाग की बेहतर छबि बनती है और वे मदद के लिए आगे आते हैं। मुखबिर तंत्र को करे मजबूत मुखबिर तंत्र मजबूत करने के लिए उन्होंने विशेष जोर दिया। उनका कहना था कि यही एक माध्यम है, जिसके जरिए अपराधियों का मौके पर पकड़ा जा सकता है। इस तंत्र को मजबूत करने के लिए जितना अधिक हो प्रोत्साहन देना चाहिए। इस दौरान उन्होंने सभी को एक- एक प्रति उस प्रारुप की दी, जिसमें मुखबिर को अलग- अलग इनाम निर्धारित है। इसका प्रचार- प्रसार करने के लिए भी उन्होंने निर्देश दिए।