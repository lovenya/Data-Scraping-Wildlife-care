- दक्षिण अफ्रीका से लाए जा रहे 12 चीते भी रहेंगे क्वारंटाइन, मादा चीता आशा ने नीलगाय के बच्चे का किया शिकार Cheetah in MP: श्योपुर ( नईदुनिया प्रतिनिधि)। भारत और दक्षिण अफ्रीका के बीच 12 चीतों को लाने की प्रक्रिया अंतिम चरण में पहुंचने के साथ ही कूनो में उन्हें बसाने की तैयारी भी तेज होने लगी हैं। नामीबिया से लाए गए 8 चीतों को कूनो रास आया गया है, ऐसे में कूनो प्रबंधन उसी के अनुसार अफ्रीकन चीतों को बसाने का काम पूरा कर रहा है। नामीबियाी चीतों के लिए बनाए गए छह क्वारंटाइन बाड़े के अलावा आठ नए क्वारंटाइन बाड़े तैयार किए जा रहे हैं, जिनमें दक्षिण अफ्रीकी चीतों को क्वारंटाइन रखा जाएगा। दक्षिण अफ्रीका का प्रतिनिधि मंडल कूनो नेशनल पार्क का जायजा ले चुका है, प्रबंधन के अनुसार वह तैयारी से संतुष्ट भी दिखा है। नामीबिया से आए चीते 78 दिन बिता चुके हैं। अभी तक क्वारंटाइन और बड़े बाड़े में किसी भी प्रकार की समस्या सामने नहीं आई है। चीते शिकार भी करने लगे हैं। 27 नवंबर को सात नंबर बाड़े में छोड़ी गई मादा चीता आशा ने दूसरी बार शिकार कर लिया है। शनिवार को सुबह टीम भ्रमण करने पहुंची तो नील गाय के बच्चे के अवशेष पड़े मिले। डीएफओ प्रकाश कुमार वर्मा ने बताया कि सभी आठ चीते पूरी तरह से स्वस्थ हैं। उन्हें यहां के वातावरण में ढल चुके है। पार्क में बीचों-बीच बनाए गए 500 हेक्टेयर क्षेत्र में 9 बड़े बाड़े बने हुए हैं। जिनमें से पांच बाड़ों में नामीबियाई आठ चीतों को रखा गया है। जो लगभग दो माह तक यहां रहेंगे। प्रधान मुख्य वन संरक्षक (वन्य जीव) जेएस चौहान ने बताया कि दक्षिण अफ्रीका से एमओयू साइन होने बाद दो माह में ही चीते आ जाएंगे। प्रक्रिया 12 चीते आने की है, उसी के हिसाब से कूनो में तैयारी चल रही है।