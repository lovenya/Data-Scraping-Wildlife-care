कोरबा (नईदुनिया प्रतिनिधि)। पाली विकासखंड के ग्राम शिवपुरी के तालाब में मछली मारते समय एक ग्रामीण के जाल में मगरमच्छ का बच्चा जाल में फंस गया। नन्हे मगरमच्छ को जाल से निकाला जाता इससे पहले ही वह जाल काटकर वापस तालाब में भाग गया। पाली विकासखंड के अंतिम छोर से लगे ग्राम पंचायत शिवपुरी, परसदा आदि गांव में मगरमच्छों की हलचल बढ़ गई है। दरअसल ये गांव बिलासपुर जिला स्थित खूंटाघाट बांध के निकट हैं। बांध के मगरमच्छ भटक कर गांव के तालाबाें तक पहुंच रहे हैं। सोमवार को गांव के तालाब में एक ग्रामीण जाल फेंककर मछली पकड़ने का काम कर रहा थी। तालाब के पीपलघाट के पास जब ग्रामीण ने जाल फेंका तब वह वापस खींचन में उसे वजन लगा। ग्रामीण समझ रहा था कि जाल में बड़ी मछली फंस गई है। अधिक ताकत लगाकर खींचने पर पता चला का जाल में मगरमच्छ का बच्चा फंस गया है। इस घटना की जानकारी मिलते ही मगरमच्छ के बच्चे को देखने लोगाें की भीड़ लग गई। ग्रामीण उसे जाल से बाहर निकालता इससे पहले ही वह जाल को काटकर वापस तालाब में चला गया। बताना होगा कि इन दिनों खेतों में धान कटाई का काम चल रहा है। इस वजह पानी खाली किया जा रहा है। जल प्रवाह को स्त्रोत खूंटाघाट बांध के डूबान क्षेत्र से जुड़ा है। जल स्त्रोत पाकर मगरमच्छ गांव के तालाब व खेतों तक पहुंचे रहे है। पखवाड़े भर के भीतर मगरमच्छ मिलने की यह तीसरी घटना है। इससे पहले ग्राम परसदा में एक ग्रामीण के घर में घुसकर मगरमच्छ ने उसके हाथ को काट दिया था। शिवपुरी में ही खेत की फसल को नुकसान पहुंचाने वाले मगरमच्छ को पकड़कर वापस खूंटाघाट बांध में छोड़ा गया।