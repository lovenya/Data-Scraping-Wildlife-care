सिरपुर और तुमगांव क्षेत्र के करीब 24 गांवों में डेढ़ महीने से उत्पात मचा रहे हाथियों के झुंड को भगाने धर्मजयगढ़ से डॉ. रूद्रप्रताप सिंह महासमुंद पहुंचे हैं। वनमंडलाधिकारी सत्यप्रकाश मसीह ने नईदुनिया को बताया कि यहां पहुंचते ही डॉ. सिंह ने हाथी के विचरण क्षेत्र के गांवों का दौरा किया और ग्रामीणों को हाथियों से सतर्क रहने कहा। साथ ही हाथी को भगाने के कुछ टिप्स भी बताए। गौरतलब है कि नईदुनिया ने 3 सितंबर को बताया था कि हाथियों को खदेड़ने धर्मजयगढ़ से विशेषज्ञ यहां पहुंचने वाले हैं। विशेषज्ञ डॉ. सिंह हाथियों को आबादी क्षेत्र से जंगल में खदेड़ने महारत हासिल माने जाते हैं। सुलभ और सस्ते साधनों का उपयोग कर डॉ. सिंह हाथी को जंगल की ओर खदेड़ने में कामयाब होते हैं, ऐसा वन विभाग के अधिकारियों का दावा है। मिर्ची पाउडर जलाकर, तंबाकू-गुड़ाखू आदि के मिश्रण से हाथियों को भगाने की युक्ति विशेषज्ञ करते हैं। वे हाथी से प्रभावित क्षेत्र के गांवों का दौरा कर हाथी को किस रास्ते से खदेड़ना है, इसकी रूपरेखा बनाने में जुट गए हैं। इधर, दर्जनभर से अधिक गांव लहंगर, परसाडीह, गुड़रूडीह, खड़सा, फुसेराडीह, केसलडीह, खिरसाली, बिरबिरा, बांसकुढ़ा, अचानकपुर, पीढ़ी, मोहकम, मरौद और सुकुलबाय आदि गांवों के किसान बड़ी संख्या में जिला मुख्यालय महासमुंद पहुंचे। यहां समितियों के प्रबंधकों की कार्यशाला में पहुंचे मुख्य वन संरक्षक अरुण पांडेय से मिलकर किसानों ने अपनी व्यथा सुनाई। करीब डेढ़ महीने से क्षेत्र में हाथी उत्पात मचा रहे हैं। हाथियों को क्षेत्र से खदेड़ पाने में वन विभाग का अमला नाकाम साबित हुआ है। किसानों की परेशानी सुनने के बाद डीएफओ मसीह ने बताया कि क्षेत्र में हाथियों की आवाजाही रोकने के लिए उन्होंने सोलर फैंसिंग का प्रस्ताव तैयार किया है। जल्द ही इसके जानकार इस क्षेत्र का दौरा कर कार्ययोजना तैयार करेंगे। सभी पहलुओं को सुनने और किसानों के लंबे अर्से से परेशान होने को गंभीरता से लेते हुए मुख्य वन संरक्षक पांडेय ने कहा कि पश्चिम बंगाल से हुल्ला पार्टी को यहां बुलाकर हाथियों को रिजर्व क्षेत्र तक खदेड़ा जाएगा। उन्होंने हुल्ला पार्टी की टीम को यहां लाने में सप्ताहभर का समय लगने की बात कहते हुए कहा कि तब तक हाथियों को लकालने में महारत हासिल विशेषज्ञ डॉ. सिंह के दिशा निर्देशन में वन विभाग का अमला हाथियों को आबादी क्षेत्र से भगाने का प्रयास करती रहेगी। हाथियों के आतंक से परेशान ग्रामीणों ने वन अधिकारियों को सुनाया दुखड़ा जंगली हाथियों के आतंक एवं धान की फसल को नुकसान पहुंचाने से परेशान 13 गांवों के ग्रामीणों ने ग्राम लहंगर में बैठक रखी। बैठक में भाजपा नेता मोती साहू, वन विभाग के अनुविभागीय अधिकारी श्रीवास्तव, रेंजर चंद्राकर, राधे सिन्हा, मनराखन ठाकुर एवं चैनूराम साहू उपस्थित थे। बैठक में ग्रामीणों ने वन विभाग के अधिकारियों को समस्याओं से अवगत कराया। बैठक में किसानों ने बताया कि 15 से 20 हाथियों का दल विगत 15 जुलाई से ग्राम लहंगर, खड़सा, पीढ़ी, मोहकम, कुकराडीह, परसाडीह, गुड़रुडीह, बांसकुड़ा, बांसकुड़ा 2, बिरबिरा, फुसेरा, केसलडीह, अचानकपुर, खिरसाली, खड़ऊपार, सुकुलबाय, मरौद आदि ग्रामों में फसल को क्षति पहुंचा रहा है। वहीं हाथी के आतंक से ग्रामीणों को अपने खेतों में काम करने, आने-जाने एवं स्कूली बच्चों को स्कूल जाने में दिक्क्त हो रही है। ग्रामीण लगातार गश्त लगा रहे हैं। हाथियों को भगाने की सारी तरकीब भी अपना चुके हैं। फिर भी हाथी इस क्षेत्र से नहीं भाग रहे हैं। उपस्थित ग्रामीण जनों ने कहा कि इस क्षेत्र में हाथी ने 400 से 500 एकड़ खेतों में लगी धान फसल नष्ट कर दिया है। अल्प वर्षा से किसान किसी तरह से ट्यूबवेल एवं नाला में पंप लगाकर फसल को बचाने का प्रयास कर रहे हैं। वहीं हाथी उन फसलों को लगातार नुकसान पहुंचा रहे हैं। प्रत्येक गांव से प्रतिदिन 50-50 की टोली गश्त के लिए गांव वालों ने गठित किया है। बैठक में उपस्थित वन विभाग के अनुविभागीय अधिकारी श्रीवास्तव ने कहा कि विभाग द्वारा लगातार प्रयास किया जा रहा है। हाथी को खदेड़ने के लिए प्रशिक्षित लोगों की टीम आने वाली है। हाथी की समस्या से शासन-प्रशासन को अवगत कराया जा चुका है। स्थानीय स्तर पर सभी उपाय किया जा रहा है। इस मौके पर मोती साहू ने कहा कि यदि दो दिन के भीतर समस्या का समाधान नहीं हुआ तो किसानों का एक प्रतिनिधिमंडल मुख्यमंत्री से मिलकर समस्या के निराकरण की मांग करेंगे। --