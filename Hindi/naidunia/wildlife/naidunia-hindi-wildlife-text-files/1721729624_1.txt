प्रभारी पुलिस अधीक्षक देवी दत्त चौसाली ने बताया कि सब इंस्पेक्टर नंद किशोर के नेतृत्व में सात सदस्यीय टीम उत्तरकाशी से 40 किमी दूर धौंतरी गांव के पास पहुंची। यहां सौड़ गांव का रहने वाला सुंदर सिह बिष्ट अपने दो और साथियों के साथ गुलदार की खाल तथा हिमलायी थार के सींगों के साथ खरीदार का इंतजार कर रहा था। सादे कपड़ों में एसटीएफ की टीम को देख तस्करों ने समझा खरीदार आ गए। दोनों पक्षों में कुछ देर मोलभाव हुआ कि एसटीएफ ने उन्हें समर्पण करने की चेतावनी दी। पुलिस का अहसास होते ही दो तस्कर भागे तो टीम के कुछ सदस्य उनके पीछे दौड़े। सिपाही अनंत यादव ने सुंदर सिंह को दबोच लिया। दोनों गुत्थमगुत्था हो गए। इस बीच कोई कुछ समझ पाता सुंदर ने अनंत की पिस्टल निकाल फायर कर दिया और वहां से फरार हो गया। अस्पताल ले जाने पर डॉक्टरों ने सिपाही को मृत घोषित कर दिया।