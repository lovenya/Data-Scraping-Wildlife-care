बुधवार को मुरुमसिल्ली बांध के आसपास के जंगलों में देखा गया दंतैल हाथी महानदी के पानी को पार कर रात भर में 25 किमी का सफर तय कर गंगरेल बांध क्षेत्र में पहुंच गया। जंगल के रास्ते हाथी बेन्द्रानवागांव होते हुए रात में ही रुद्री पहुंच गया। रात में वह रुद्री की कालोनियों और बस्ती में घूमता रहा। गुरुवार की अलसुबह 5 बजे मार्निंग वॉक में निकले लोगों ने हाथी को बेन्द्रानवागांव मोड़ के पास देखा। इसकी सूचना लोगों ने तत्काल मोबाइल पर जिला पंचायत सदस्य श्यामादेवी साहू को दी। श्यामा देवी साहू के पति नरेश साहू ने बताया कि वे बेन्द्रानवागांव मोड़ के पास गंगरेल रोड पहुंचे तो गंगरेल की तरफ से बाइक से आ रहे किसी युवक को हाथी ने दौड़ाया। इसके बाद हाथी रुद्री बराज के ऊपर और रुद्रेश्वर मंदिर की तरफ घूमता रहा। कुछ समय बाद बराज के पानी में उतरकर नहाने लगा। पानी में तैरकर हाथी बांध के एक छोर से दूसरे छोर पहुंचा और सीढ़ियां चढ़कर गार्डन में गया। यहां के तार के घेरा को तोड़कर मुड़पार रोड किनारे की झाड़ियों में पहुंच गया। वहां एकांत स्थान पाकर आधे घंटे तक सोता रहा। इस दौरान कुत्तों ने भौंक कर हाथी को जगा दिया। इसके बाद हाथी खेतों से होकर मुड़पार बस्ती की ओर बढ़ने लगा। खेतों में धान की फसल खाते हुए वह रुद्री-मुड़पार सड़क के किनारे के फेंसिंग तार के घेरे तक आ गया। वनकर्मियों ने एनाउंसमेंट कर भीड़ को सड़क से हटाया। इस दौरान पुलिस ने सड़क पर आवाजाही रोक दी। मौके पर तैनात वनकर्मियों ने टीपा बजाकर हाथी को खेतों में खदेड़ा। सुबह से शाम तक हाथी जिन-जिन स्थानों पर गया। उसे देखने लोगों की भीड़ लगी रही। पुलिसकर्मी भीड़ को संभालते रहे। शाम को हाथी रुद्री की तरफ से निकल कर जंगल में चला गया। सीसीएफ भी पहुंचे मौके पर रुद्री क्षेत्र में हाथी देखे जाने की सूचना पाकर सुबह से स्थानीय फारेस्ट अमला तत्काल रुद्री पहुंचा। सूचना मिलते ही रुद्री पुलिस भी तैनात हो गई। वन विभाग मुख्य वन सरंक्षक (सीसीएफ) अरुण पांडे भी रुद्री पहुंचे। वे हाथी का लोकेशन देखकर कुछ घंटों तक डीएफओ विवेक आचार्य के साथ हाथी के पीछे चलते रहे। हाथी पर नजर रखने एसडीओ केएल निर्मलकर और अन्य वनकर्मी जमे रहे। ओडिशा से आया हाथी डीएफओ विवेक आचार्य का कहना है कि जंगली हाथी ओडिशा से आया है। ओडिशा से महासमुंद के जंगल पहुंचा। वहां से गरियाबंद जिले के जंगल से होकर धमतरी जिले के मुरुमसिल्ली बांध के आसपास के जंगल में आया। सात दिन से हाथी धमतरी जिले में है। बुधवार रात को 25 किमी का सफर कर पानी के रास्ते गंगरेल बांध पहुंचा। उसके बाद रुद्री आ गया। रुद्री बराज के पानी को पार कर मुड़पार के खेतों में दाखिल हुआ। हाथी ने किसी तरह का नुकसान नहीं किया है। वन विभाग लगातार हाथी पर नजर रखे हुए है। दूसरे जिलों से संपर्क कर हाथी खदेड़ने के लिए बनी एक्सपर्ट टीम हुल्ला पार्टी को भेजने का निवेदन किया गया है। झुंड से भटकने की आशंका झुंड से निकाला गया होगा डीएफओ विवेक आचार्य ने बताया कि रुद्री क्षेत्र में भटक रहा हाथी नर है। संभवतः उसे झुंड से निकाला गया होगा। जब नर हाथी 8 से 10 साल का हो जाता है। तब उसे झुंड से अलग कर दिया जाता है ताकि वह झुंड में प्रजनन न कर सके। इसलिए हाथी अपने लिए नया क्षेत्र और मादाओं का झुंड ढूंढकर अपना नया परिवार बनाता है। धमतरी जिले में मादा हाथी नहीं है। इसलिए यह हाथी चला जाएगा। नवंबर 2015 में भी यह हाथी केरेगांव क्षेत्र के जंगल में आया था। 7 दिन रहकर जिले से बाहर चला गया था। स्मरण शक्ति सबसे तेज डीएफओ ने बताया कि हाथी की स्मरण शक्ति अन्य जानवरों की तुलना में तेज होती है। जिन रास्तों से होकर वह गुजरता है, उसे याद रखता है। जहां उसे पर्याप्त खाना-पीना और मादा हाथी मिलते हैं, वहीं हाथी स्थायी डेरा डाल लेते हैं। जंगल में चला गया हाथी मुड़पार के खेतों में घुस गया था। रुद्री के पीछे से होकर जंगल में चला गया है। -विवेक आचार्य, डीएफओ धमतरी --