मंडला (नईदुनिया प्रतिनिधि)। विश्व प्रसिद्ध कान्हा नेशनल पार्क पहुंचकर पर्यटक वन्यप्राणियों के दीदार एक बार फिर कर सकेंगे। मानसून काल के दौरान पार्क तीन माह के लिए बंद कर दिया गया था। एक अक्टूबर से खोलने की तैयारियां पार्क प्रबंधन द्वारा शुरू कर दी गई है। कोरोना काल के बीच पार्क प्रबंधन द्वारा कोविड से बचाव सहित सभी तैयारियों को अंजाम देना है। पर्यटकों को प्रवेश के लिए ऑनलाइन बुकिंग इसी सप्ताह से शुरू कर दी गई है। ऑनलाइन बुकिंग शुरूः तीन माह के बाद पार्क एक बार फिर एक अक्टूबर से खुलने जा रहा है। जहां इस सप्ताह से कान्हा पार्क आने वाले सैलानियों के लिए ऑनलाइन बुकिंग प्रारंभ कर दी गई है। पार्क में गाइडों के प्रशिक्षण व वाहनों के रजिट्रेशन की प्रक्रिया भी अगले सप्ताह से प्रारंभ कर दी जाएगी। इसके साथ ही पार्क के अंदर के कच्चे मार्ग भी सुधारे जाएंगे। बारिश ने यदि बाधा नहीं डाली तो सितंबर के तीसरे सप्ताह के बाद से सड़क सुधार का कार्य भी जोर पकड़ेगा और एक अक्टूबर से विधिवत पार्क पर्यटकों के भ्रमण के लिए खोल दिया जाएगा। पहले दो जोन एक अक्टूबर से व दो जोन 15 अक्टूबर से खुलेंगेः कान्हा नेशनल पार्क में आने वाले पर्यटकों को बाघ सहित कई वन्यप्राणियों के दीदार करने का अवसर तो मिलता है। यहां की हरी भरी प्रकृति का अनुपम सौंदर्य भी पर्यटकों को खूब लुभाता है। इसी के चलते कान्हा आने के लिए पर्यटकों में विशेष आकर्षण होता है। 1 अक्टूबर से कान्हा के दो जोन पर्यटकों के लिए खोले जाएंगे। इसमें किसली और मुक्की जोन शामिल है। वहीं सरही और कान्हा जोन 15 अक्टूबर से खोले जाएंगे। गाइड ट्रेनिंग 14 से 19 सितंबर तकः पार्क प्रबंधन द्वारा कान्हा पार्क खोले जाने के पूर्व तैयारियों के क्रम में पहले गाइड ट्रेनिंग दी जाएगी। इसके लिए गाइडों का प्रशिक्षण 14 सितंबर से 19 सितंबर तक चलेगा। इसी के साथ ही वाहन चालकों के वाहनों का पंजीयन भी किया जाएगा। वहीं गाइड,चालक, रिजार्ड के मालिकों के साथ पार्क प्रबंधन द्वारा मीटिंग भी की जाएगी। बतादें कि कान्हा में 178 गाइड हैं। वहीं करीब 235 जिप्सी हैं। मार्च में बंद कर दिया था पार्क, जून में 15 दिनों के लिए खोला गया थाः बता दें कि मार्च माह में कान्हा नेशनल पार्क कोरोना संक्रमण के चलते बंद कर दिया गया था। जिसे फिर से 15 जून को खोला गया था। 30 जून को पार्क पुनः मानसून काल तक बंद कर दिया गया था। मार्च माह में पार्क बंद कर देने से बड़ी संख्या में छुट्टियां मनाने आने वाले पर्यटक आ नहीं सके थे। इनका कहना एक अक्टूबर से कान्हा नेशनल पार्क खोला जाना है। उसके लिए पूरी सावधानियां बरतते हुए पर्यटकों के लिए पार्क शुरू किया जाना है। गाइड, चालक, रिजार्ट आनर्स के साथ कॉर्डिनेशन मीटिंग भी भी करेंगे। एल कृष्णमूर्ति, डायरेक्टर, कान्हा नेशनल पार्क