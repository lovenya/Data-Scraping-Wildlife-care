भोपाल सामान्य वन मंडल की बैरसिया रेंज के गोंडीपुरा जंगल में चार दिन पहले शुक्रवार को काले हिरण के शिकार मामले में शोएब कुरैशी को वन विभाग ने मुख्य आरोपी बनाया है। उसके बाद से वन विभाग और पुलिस की टीम तीन बार आरोपी को पकड़ने उसके घर पर दबिश दे चुकी है, लेकिन वह फरार है। वन विभाग के अधिकारियों का कहना है मुखबिर आरोपी के भोपाल में छिपे होने का दावा कर रहे हैं। इसके आधार पर उसकी खोजबीन की जा रही है, लेकिन वह अब तक नहीं मिला है। उसके साथ शिकार की घटना में शामिल बाकी के आरोपी भी फरार हैं। पहले से ही सक्रिय था आरोपी वन विभाग के अधिकारियों का कहना है कि शोएब कुरैशी के पहले से शिकार की घटनाओं में शामिल होने की जानकारी मिलती रही है, लेकिन शुक्रवार को पहली बार उसके घर से जीप में मिले मांस के टुकड़े, खून के निशान और बालों से इसकी पुष्टि हुई है। तब से वह फरार है। भोपाल में छिपे होने की सूचना सूचना मिली है कि शोएब कुरैशी भोपाल में ही छिपा है। उसे पकड़ने का प्रयास जारी है, जल्द ही पकड़ लेंगे - टीआर कुलस्ते, रेंजर बैरसिया रेंज मोबाइल बंद है, सही लोकेशन नहीं मिल रही आरोपी के भोपाल में होने की सूचना तो मिल रही है, लेकिन उसका मोबाइल बंद है इसलिए सही लोकेशन नहीं मिल रही है। फिर भी आरोपी को जल्द पकड़ लेंगे - एसएस भदौरिया, एसडीओ, फॉरेस्ट भोपाल