मध्य प्रदेश पर्यटन बोर्ड के अपर प्रबंध संचालक विवेक श्रोत्रिय ने बताया कि महोत्सव में 125 ट्रेवल एजेंट और टूर आपरेटर के साथ ही इंफ्लूएंसर के माध्यम से विदेशी पर्यटकों को भी कूनो तक लाए जाने की योजना है। पर्यटकों को ठहराने के लिए 50 टेंट की सिटी बनाने के लिए एजेंसी तय की जा रही है। एजेंसी महोत्सव के बाद तीन माह तक कूनो में पर्यटन गतिविधियां जारी रखेगी। महोत्सव के दौरान पैरासेलिंग, हाट एयर बैलून, पैरा मोटर, जल आधारित साहसिक गतिविधियां जैसे कयाकिंग, पैरासेलिंग, स्पीड बोटिंग आदि संचालित की जाएंगी। पर्यटक यहां केला नाव की सवारी, डुओ साइक्लिंग, ट्रैकिंग, स्टार गेजिंग, रोप कोर्स, जंगल सफारी, नाइट जंगल वाक, जिपलाइन, पेंट बैलेरीना, एयर गन शूटिंग, किड्स जोन, इनडोर गेमिंग पूल, स्नूकर, घुड़सवारी, ऊंट की सवारी का आनंद भी ले सकेंगे। महोत्सव में पर्यटकों के लिए योग केंद्र भी उपलब्ध होगा। प्रसिद्ध कलाकारों और संगीतकारों के साथ पांच दिनों तक लाइव कान्सर्ट होगा। सांस्कृतिक गतिविधियों के दौरान स्थानीय परंपराओं, लोक कला का प्रदर्शन किया जाएगा। मध्य प्रदेश के नृत्य, संगीत, फूड बाजार, क्राफ्ट बाजार भी कूनो में आकर्षण का केंद्र होंगे। कूनो पार्क तक पर्यटक सड़क मार्ग से आसानी से जा सकते हैं। पड़ोसी जिले शिवपुरी के रेलवे स्टेशन से कूनो की दूरी करीब 70 किमी है। आसपास के अन्य प्रमुख रेलवे स्टेशन ग्वालियर, कोटा और जयपुर हैं। कूनो का निकटतम एयरपोर्ट ग्वालियर है। यहां से कूनो की दूरी 170 किमी है।