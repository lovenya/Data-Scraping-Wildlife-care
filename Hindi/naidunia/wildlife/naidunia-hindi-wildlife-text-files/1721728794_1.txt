जंगल में वन्यप्राणियों की सुरक्षा के अलावा संरक्षण और संवर्धन के लिए ढेरों कार्य होते हैं। उन्हें जंगल के अंदर पानी, चारा, आवास, आहारयुक्त पौधों की पौधरोपण आदि किए जाते हैं। जू में भी यही व्यवस्था होती है। इन कार्यों के लिए प्रत्येक वित्तीय वर्ष में बजट भी स्वीकृत होता है। कार्य पूरा होने के बाद समय- समय पर उसका निरीक्षण में किया जाता था, लेकिन अब तक इसके लिए अलग से ऐसी प्रक्रियाएं निर्धारित नहीं थी, जिसके तहत हर समय मूल्यांकन किया जा सके, लेकिन अब इसका निर्धारण कर दिया गया है। पीसीसीएफ वाइल्ड लाइफ द्वारा मूल्यांकन के लिए बनाई गई नवीन प्रक्रियाओं के तहत प्रथम चरण में रेंजर व एसडीओ द्वारा मॉनिटरिंग की जाएगी। इनके बाद सीएफ व डीएफओ मॉनिटरिंग करेंगे, जो द्वितीय चरण की मॉनिटरिंग कहलाएगी। इसके बाद एक अंतरवृत्तीय स्तर पर मूल्यांकन की व्यवस्था की गई है। इसके तहत मुख्य वनसंरक्षक के नेतृत्व में डीएफओ या एसडीओ की एक टीम बनेगी। यही टीम दूसरे वृत्त के कार्यों का निरीक्षण व मूल्यांकन करेगी। इसके बाद कार्यों का विस्तृत विवरण जैसे कार्यों का नाम, व्यय राशि आदि कई बिंदुओं पर जानकारी एकत्रकर मुख्य वनसंरक्षक को सौपेंगे। पीसीसीएफ का मानना है कि यदि वन्यप्राणियों के लिए की गई व्यवस्थाओं की इस तरह मॉनिटरिंग होगी, तो कार्यों में कसावट आएगी। इसका एक फायदा यह भी है कि कहीं भी लापरवाही की गुंजाइश नहीं रहेगी।