वन कर्मचारियों को पुलिस जैसे अधिकार नहीं हैं। वे शस्त्र रख तो सकते हैं, लेकिन जरूरत पड़ने पर भी इस्तेमाल नहीं कर सकते। पिछले साल (सितंबर-16 तक) प्रदेश में 40 हजार 539 वन अपराध दर्ज हुए हैं। इनमें से एक में भी वन कर्मचारियों ने शस्त्र का इस्तेमाल नहीं किया है। फिर भी कारतूस और रिवाल्वर की खरीदी बदस्तूर जारी है। तीन माह पहले विभाग ने 0.32 बोर की 150 रिवाल्वर, उनके 7500 कारतूस और पंप एक्शन गन (बंदूक) के 17 हजार कारतूस खरीदे हैं। प्रैक्टिस तक नहीं हो रही सूत्र बताते हैं कि वनकर्मियों और रेंजरों को बंदूक और रिवाल्वर तो दे दी गई है, लेकिन वे उन्हें चलाने की नियमित प्रैक्टिस नहीं कर रहे हैं। इस कारण थोक में खरीदे जा रहे कारतूस मालखाने से बाहर ही नहीं निकल पा रहे हैं। वन अफसर बताते हैं कि हर माह बंदूक में 20 और रिवाल्वर में 10 से 20 कारतूस चलाए जाने चाहिए। वे दावा करते हैं कि ऐसा हो रहा है, लेकिन सूत्र बताते हैं कि ऐसा नहीं हो रहा है। अफसर तीन से चार साल में खरीदी कर लेते हैं और बाद में कारतूस रखे-रखे खराब हो जाते हैं। 3150 बंदूक चालू विभाग ने 1982-83 में 557 बंदूकें खरीदी थीं, जो खराब हो गई हैं। जबकि 3150 पंप एक्शन गन चालू हालत में हैं। ये 2006 में खरीदी थीं। बंदूकें वन कर्मचारियों को दी गई हैं, लेकिन वे इनका इस्तेमाल नहीं कर सकते हैं। वहीं रेंजरों को 136 रिवाल्वर बांटी जा चुकी हैं। जबकि 150 हाल ही में खरीदी गई हैं। इनका कहना है पुराने कारतूस खराब हो गए थे। इसलिए नए खरीदे हैं। कर्मचारियों को हथियारों की प्रैक्टिस कराने के लिए कारतूस की जरूरत पड़ती है। -अतुल श्रीवास्तव, एपीसीसीएफ, संरक्षण शाखा