जू प्रबंधन की मानें तो ठंड का चीतल, सांभर, बारहसिंगा, नील गाय समेत कई वन्य प्राणियों पर ज्यादा असर दिखाई देता है। इनके केज चारों तरफ से खुले हैं, जिसके कारण रात में ठंडी हवा के कारण प्रभावित होते हैं। इसे देखते हुए और उन्हें ठंड से बचाने के लिए पिछले साल केज में नए शेड लगाए गए थे। अब इनकी मरम्मत कर ऊपर पैरा डाला गया है। इसके अलावा पीछे व आजु- बाजू में बांस से बने टटरे भी लगाए गए हैं। जमीन पर भी पैरे का बिछौना बनाया गया है, जिससे ठंड से वन्य प्राणियों का हाल-बेहाल न हो। पक्षी और सांप भी संवेदनशील होते हैं। इसीलिए यहां घेराबंदी करने के बजाए 100-100 वोल्ट के बल्ब लगाने का कार्य चल रहा है। बाघ, लायन व भालू केज में बोरे व प्लाईवुड का घेरा लगाया गया है। मालूम हो कि इन्हें जू बंद होने के बाद खुले केज से अंदर के केज में लाया जाता है। रात इसी केज में कटती है। सुबह जू खुलने से इस केज का गेट खोल दिया जाता है। आग या माचिस लाने पर है प्रतिबंध कानन पेंडारी जू बेहद संवेदनशील क्षेत्र में आता है। यही वजह है पर्यटकों को केवल पका हुआ भोजन लेकर आने की अनुमति है। जू के अंदर चूल्हा जलाने या माचिस लेकर आने पर प्रतिबंध है। शुरुआत में चूल्हे जलाने की अनुमति दे दी जाती थी, लेकिन केंद्रीय चिड़ियाघर प्राधिकरण के आदेश के बाद पूरी तरह पाबंदी लगा दी गई। कर्मचारियों को भी इसके लिए साफ मनाही है। उन्हें गर्म कपड़े के साथ जू की सुरक्षा व्यवस्था संभालने के लिए कहा गया है।