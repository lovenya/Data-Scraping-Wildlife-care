अंचल में जंगली हाथियों के दस्तक से गांवों में भय का वातावरण बन गया है। ग्राम सूखापाली के प्राथमिक शाला भवन, अहाता, रसोई कक्ष को हाथियों ने नुकसान पहुंचाया है। 25 एवं 26 जुलाई की दरम्यानी रात में दो हाथियों ने सूखापाली के अहाता को तोड़ दिया। शौचालय को क्षतिग्रस्त कर दिया। किचन की दीवार व बर्तन को रौंद दिया। वहां रखे राशन, चावल आदि को चट कर दिया। ग्राम सूखापाली भगत सरायपाली का आश्रित ग्राम है। यहां से निकलते समय गांव के ही हीरालाल यादव के मकान को भी क्षतिग्रस्त कर दिया। उसने हो हल्ला मचाकर गांव वालों को एकत्रित किया। पटाखे फोड़ और टायर जलाकर हाथियों को खदेड़ा। यहां से दो किमी दूर ग्राम मौलीखार में हाथियों ने रात में मंगलसाय के मकान को पूरी तरह से क्षतिग्रस्त कर दिया। सुबह स्थिति को देखकर सूखापाली के शिक्षक हेमचंद पटेल ने बीईओ और बीआरसी दोनों को लिखित में जानकारी दी है। शिक्षा विभाग द्वारा इसकी जानकारी वन विभाग को दी। इस संबंध में बीआरसी वर्गे ने कहा कि वे स्कूल जाकर नुकसान का निरीक्षण करेंगे और व्यवस्था करेंगे। हाथियों को खदेड़ने 6 वनरक्षकों की गठित टीम सिंघोड़ा क्षेत्र के वनपाल संतोष पैकरा के नेतृत्व में रेंजर बसंत ने 6 वन रक्षकों की टीम का गठन किया है। पैकरा ने बताया कि सारंगढ़ गोमर्डा क्षेत्र में हाथियों का दल नवागढ़, मांजरमाटी होते हुए सूखापाली पहुंचे। यहां से खदेड़ने पर मौलीखार में नुकसान पहुंचाते हुए आग बढ़ गए हैं। उसके बाद वन समिति और वन विभाग की टीम ने उसे गोमर्डा अभयारण्य की ओर खदेड़ दिया है। रेंजर बसंत ने बताया कि गांव में मुनादी करवाई गई है। हाथी दिखने पर मशाल जलाएं। पटाखे फोड़कर हाथियों को खदेड़े, उनके साथ छेड़खानी नहीं करें। --