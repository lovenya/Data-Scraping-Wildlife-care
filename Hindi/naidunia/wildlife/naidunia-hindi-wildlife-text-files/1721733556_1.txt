डूब गांवों में तेंदुए ने किया पालतू पशुओं का शिकार बड़वानी के कसरावद, पिछौड़ी, अंजड़ के बड़दा सहित अन्य डूब गांवों में बीते दिनों तेंदुए व अन्य जीवों ने पालतू पशुओं का शिकार किया। वन विभाग ने बैकवाटर से खत्म हुए जंगल व मांदों को लेकर चिंता जताई है। वन अफसर तेंदुए के लिए पिंजरा लगा रहे हैं। अधिकारी व रहवासी भी चिंतित बैकवाटर से आई इस नई परेशानी को लेकर अधिकारी व रहवासी भी चिंतित हैं। वन विभाग के रेंजर गुलाबसिंह बर्डे के अनुसार गत दिनों नर्मदा के तटीय क्षेत्र ग्राम छोटी कसरावद एवं बड़दा में तेंदुए की आमद से किसानों को परेशानी आई। छोटी कसरावद में भी घटना छोटी कसरावद में तेंदुए ने गाय का शिकार किया। वहीं बड़दा से वन विभाग और वाइल्ड लाइफ की टीम के संयुक्त प्रयासों से पिंजरा लगाकर तेंदुए के एक छोटे शावक को पकड़ा गया। वहीं बड़ा शावक अब भी पिंजरे में नहीं आया है। उसकी तलाश जारी है। पिंजरा लगाकर तेंदुए को पकड़ने के प्रयास छोटी कसरावद में भी पिंजरा लगाकर तेंदुए को पकड़ने के प्रयास किए जा रहे हैं। नर्मदा के तटीय इलाकों के जंगल क्षेत्र में बैकवाटर के कारण तेंदुए व अन्य वन्यजीवों की मांद व घरौंदों में पानी भरने से वन्यजीव बस्ती तरफ आ रहे हैं। इससे चिंता तो बढ़ी है। इस समस्या के निराकरण के प्रयास किए जा रहे हैं। धीरे-धीरे बढ़ रहा नर्मदा का जलस्तर एनवीडीए अधिकारियों के अनुसार ओंकारेश्वर बांध की टरबाइन से पानी छोड़े जाने और बैकवाटर के कारण यहां जलस्तर बढ़ा है। एनवीडीए के कार्यपालन अधिकारी एसएस चौंगड़ के अनुसार मंगलवार शाम छह बजे तक राजघाट में नर्मदा का जलस्तर 134.40 मीटर रहा।