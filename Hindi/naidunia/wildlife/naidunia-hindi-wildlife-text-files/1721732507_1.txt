इसके तहत गांव से सटे जंगलों में वन्य प्राणियों के लिए तालाब, स्टाप डैम बनवाए गए। इससे जहां जंगल में पानी मिलने से वे आबादी वाले इलाकों में नहीं आए। अब जल संरचनाओं का निर्माण महात्मा गांधी राष्ट्रीय रोजगार गारंटी योजना (मनरेगा) से ज्यादा संख्या में किया जाएगा। वन विभाग वन क्षेत्रों में छोटे तालाब आदि का निर्माण भी कराता है, पर संख्या सीमित होती है। इसे देखते हुए पंचायत व ग्रामीण विकास और वन विभाग ने मिलकर मनरेगा से वन क्षेत्रों में जल संरचनाएं बनाने का प्रयोग करने का निर्णय लिया था, जिसके परिणाम बेहतर आए हैं। आमतौर पर जंगलों से सटे गांवों में किसान वन्य प्राणियों द्वारा फसल को चौपट करने से परेशान रहते हैं। इसके लिए वे बागड़ भी लगाते हैं, पर यह कदम अधिक कारगर साबित नहीं होता है। दोनों विभागों ने तय किया है कि इस वर्ष भी वन क्षेत्रों में प्राकृतिक संसाधन प्रबंधन कार्य के तहत जल संरक्षण का कार्य किया जाएगा। इसमें स्टाप डैम, छोटे तालाब सहित अन्य जल संरचनाएं विकसित की जाएंगी। कार्य और स्थल का चयन वनमंडल के कार्य आयोजन के प्रविधान को ध्यान में रखकर वन परिक्षेत्र अधिकारी के समन्वय से उपयंत्री और ग्राम रोजगार सहायक के संयुक्त दल द्वारा किया जाएगा। सभी कार्यों को जीआइएस मैप पर अंकित किया जाएगा। गांव से सटे पांच किलोमीटर के वन क्षेत्र में यह कार्य स्वीकृत किए जा सकेंगे। वन अधिकार अधिनियमत 2006 के प्रविधान के अनुसार कलेक्टर की अध्यक्षता में गठित जिला स्तरीय समिति वन क्षेत्रों में मनरेगा के अंतर्गत लिए जाने वाले कार्यों के लिए अनुमति दे सकेगी।