श्योपुर. नईदुनिया प्रतिनिधि।  अफ्रीकी देश नामीबिया से विशेष बोइंग विमान से लाए गए तीन नर और पांच मादा चीतों को कूनो पालपुर राष्ट्रीय उद्यान में आज प्रधानमंत्री नरेन्द्र मोदी छोड़ेंगे। देश को यह सौगात पीएम मोदी अपने जन्मदिन के अवसर पर दे रहे हैं। इसके साथ ही भारत के वन्यजीव के इतिहास में एक नया अध्याय जुड़ गया है। ग्वालियर। ग्वालियर एयरबेस पर विशेष विमान से उतारने के बाद चीतों का स्वास्थ्य परीक्षण किया जा रहा है। इसके बाद उन्हें कूनो के लिए भेजा जाएगा। pic.twitter.com/5vXhqebrJY — NaiDunia (@Nai_Dunia) September 17, 2022 गौरतलब है कि 75 साल पहले वर्ष 1947 में देश में आखिरी बार चीते देखे गए थे। तत्कालीन राज्य सेंट्रल प्रोविंस एंड बरार (अब छत्तीसगढ़) के कोरिया जिले के जंगल में महाराजा रामानुज प्रताप सिंहदेव ने चीतों का शिकार किया था। वर्ष 1952 में भारत सरकार ने चीता प्रजाति को विलुप्त घोषित कर दिया था। अधिकृत जानकारी के अनुसार शुक्रवार शाम सात बजे नामीबिया की राजधानी विंडहाक एयरपोर्ट से एक विशेष बोइंग विमान 747 आठ चीते लेकर शनिवार सुबह ग्वालियर पहुंचा। पार्क के कोर एरिया में इन आठ चीतों के लिए छह क्वारंटाइन बाड़े बनाए गए हैं। इनमें से दो बाड़ों में दो-दो चीते रखे जाएंगे। इनसे सौ मीटर दूरी पर हेलिपैड बनाया गया है। यहां पर पौने 11 बजे के आसपास प्रधानमंत्री नरेन्द्र मोदी का हेलीकाप्टर उतरेगा और वे चीतों को क्वारंटाइन बाड़े में छोड़ेंगे। चीते इन बाड़ों में एक महीने रहेंगे। चीतों के साथ नामीबया के विशेषज्ञों का दल भी आ रहा है, जो उनकी देखभाल करेगा और जरूरत पड़ने पर इलाज भी। पर्यटकों काे अगले साल होंगे चीतों के दीदार - कूनो उद्यान आने वाले पर्यटक लगभग तीन महीने (जनवरी 2023) बाद चीतों को देख सकेंगे। एक महीने बाद इन चीतों को क्वारंटाइन बाड़े से निकालकर बड़े बाड़ों में छोड़ा जाएगा। जहां इनके सामने शाकाहारी वन्यप्राणी हिरण-सांभर छोड़े जाएंगे। ऐसा करते हुए चीतों को यहां की आवोहवा के अनुरूप ढाला जाएगा। अगले साल पहले एक नर चीते को जंगल में खुला छोड़ा जाएगा। उसकी निगरानी की जाएगी। जब वह शिकार करने लगेगा, जंगल से पूरी तरह से परिचित हो जाएगा और निडर होकर रहने लगेगा, तब एक मादा चीते को और उसके बाद बारी-बारी से अन्य चीतों को छोड़ा जाएगा। सेवानिवृत्त आइएफएस अधिकारी आरजी सोनी कहते हैं कि अफ्रीकी चीतों को मध्य प्रदेश की आवोहवा में रमने में कोई दिक्कत नहीं है। यहां और वहां के जंगल, खुला क्षेत्र और जलवायु एक जैसी है। बस उनकी सुरक्षा व्यवस्था दुरस्त करनी पड़ेगी। राजशाही में भी ईरान से कई बार चीते लाकर यहां बसाए गए थे। चीता मित्रों से बात करेंगे चीतों को क्वारंटाइन बाड़े में छोड़ने के बाद प्रधानमंत्री उद्यान में मौजूद आसपास के दो सौ चीता मित्रों से बात करेंगे।