एसडीओ वन डीके साहू ने बताया कि 15 मई को शाम के समय सूचना मिली की देवगांव के पास जंगल में एक गौर मृत पड़ा है। जानकारी मिलते ही वन विभाग का अमला सोमवार को मौके पर पहुंचा। जहां गौर कई टुकड़ों में मृत मिला। उसका पोस्टमार्टम करने के बाद निरस्तीकरण किया गया। घटना के दूसरे दिन 17 मई को घटनास्थल की बारिकी से निरीक्षण किया गया। वन विभाग की टीम ने बारिकी से निरीक्षण में पाया कि ग्राव देवगांव निवासी दलसाय पटेल के खेत में गौर के पैर के निशान मिले। पास ही जंगल में विद्युत सप्लाई किए जाने वाले एल्युमिनिय के तार मिले। घटनास्थल में मिले साक्ष्‌य और ग्रामीणों के बयान के आधार पर प्रथम दृष्टया खेत मालिक दलसाय पटेल के विरुद्घ वन अधिनियम के तहत कार्रवाई की जा रही है। एसडीओ ने बताया कि इसके अलावा मामले में और भी कुछ लोगों के शामिल होने की सूचना मिली है, जिसकी विवेचना की जा रही है। ग्रामीणों की सूचना पर देवगांव के ही शोभित राम पटेल के घर पर भी छापेमारी की गई जहां पर भी विद्युत तार मिला तथा भारी मात्रा मे सागौन, साल एवं बीजा के चिरान मिले। जिसे भी जब्त किया गया।एसडीओ ने बताया कि अभी फिलहाल दलसाय पिता चंदेला पटेल तथा शोभित राम पिता नन्द लाल पटेल के विरुद्घ वन्य प्राणी संरक्षण अधिनियम के तहत कार्रवाई की गई है। मामले में और भी लोगों के संलिप्त होने की आशंका है जिसकी विवेचना की जा रही है। उल्लेखनीय है कि आज से चार वर्ष पूर्व इसी गांव के खेत में करंट की चपेट मे आकर एक भारी भरकम हाथी की मौत हो गई थी। बताया जाता है कि ग्राम देवगांव चारों तरफ पहाड़ी से घिरा हुआ है तथा गर्मी के दिनों मे पानी की तलाश में वन्य प्राणी गांव एवं खेतों की आ जाते हैं। इसी का फायदा उठाते हुए यहां के लोग करंट लगाकर जानवरों का शिकार करते हैं।