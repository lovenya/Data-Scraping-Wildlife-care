Seoni Pench Tiger Reserve News: सिवनी, नईदुनिया प्रतिनिधि। पेंच टाइगर रिजर्व में 21 मई शनिवार को खवासा बफर की सफारी में गए पर्यटकों को अद्भुत नजारा देखने को मिला। जंगल की कच्ची सड़क पर आगे बढ़ रहे बाघ ’जंगल का राजा’ का सामना जंगली भेड़ियों (इंडियन वुल्फ) के झुंड से हो गया। जंगली भेड़ियों ने बाघ को आगे बढ़ता देख तेज आवाज में चिल्लाना शुरू कर दिया। भेड़ियों के आक्रमक अंदाज को देखकर जंगल का राजा बाघ आगे बढ़ने की हिम्मत नहीं जुटा सका। भेड़ियों के झुंड से डरकर बाघ ने अपने कदम पीछे खींच लिए और उसी रास्ते से वापस लौट गया। सफारी पर गए पर्यटक इस दुर्लभ नजारे को देखकर रोमांचित हो गए। पर्यटकों ने मोबाइल पर इसका वीडियो रिकार्ड कर लिया। 30 सेकंड के वीडियो में झुंड में शामिल एक भेड़िया तो बाघ की ओर आगे बढ़कर चिल्लाता दिखाई दे रहा है। हालांकि बाघ ने इस पर कोई प्रतिक्रिया नहीं की और वापस लौट गया। वायरल वीडियाेः सिवनी के पेंच टाइगर रिजर्व में अद्भुत नजारा दिखा। यहां भेड़ियाें के झुंड काे देख जंगल का राजा शेर कदम पीछे खिंचने काे मजबूर हाे गया। पर्यटकाें ने जब ये नजारा देखा ताे इस दृश्य काे कैमरे में कैद करने से खुद काे राेक नहीं सके। pic.twitter.com/m2XDUmkD23 — NaiDunia (@Nai_Dunia) May 21, 2022 माेगली की जन्म स्थली है पेंच: गौरतलब है कि, अंग्रेजी लेखकर रूडियार्ड किपलिंग द्वारा लिखी गई कहानी ’द जंगल बुक’ के मशहूर पात्र भेड़िया बालक ’मोगली’ की जन्म स्थली सिवनी के पेंच टाइगर रिजर्व को माना जाता है।कहानी के अनुसार जंगल में शेर खान का मुकाबला जंगल में मौजूद भेड़िया बालक से हाेता है, जहां अपने साथियों के साथ मिलकर भेड़िया बालक शेर खान को भगा देता है। जानकारों के मुताबिक पहली बार पेंच टाइगर रिजर्व में इस तरह का नजारा देखने को मिला है, जब जंगली भेड़ियों से सामना होने पर बाघ डर कर वापस लौट गया हो।पेंच राष्ट्रीय उद्यान के अधिकारियों का कहना है कि, यह सामान्य बात है। बाघ से सामना होने पर जंगल का कोई भी जानवर अपना बचाव करने का प्रयास करता है। आक्रामक वन्यप्राणियों को देखकर कई बार बाघ पीछे हट जाता है। जबकि कई बार ऐसा नहीं होता है। कई पर्यटकों ने देखा नजारा: इंटरनेट मीडिया पर वायरल वीडियो खवासा बफर का बताया गया है। पेंच राष्ट्रीय उद्यान के वाइल्ड लाइफ फोटोग्राफर ओमवीर चौधरी ने बताया कि, शनिवार सुबह सफारी के दौरान कच्ची सड़क में चलते हुए आ रहे बाघ को देखकर जंगली भेड़ियों ने तेज आवाज में चिल्लाना शुरू कर दिया। इसके बाद बाघ वापस लौट गया। इस नजारे को सफारी में गए तीन जिप्सी वाहनों में शामिल करीब 15 पर्यटकों ने देखा। जंगली भेड़ियों से सामना होने पर बाघ को डरकर वापस लौटता देख पर्यटक आश्चर्यचकित हो गए। इसी दौरान पर्यटकों ने मोबाइल पर इसका वीडियो रिकार्ड कर लिया। पेंच राष्ट्रीय उद्यान में इस तरह का नजारा संभवत: पहली बार पर्यटकों को देखने को मिला है। वर्जनः भेड़ियों से सामना होने के बाद बाघ के वापस लौटने का वीडियाे सामने आया है, यह वायरल वीडियो पेंच राष्ट्रीय उद्यान के खवासा बफर क्षेत्र का है। इस तरह की घटनाएं जंगल में होना सामान्य बात है। पर्यटन क्षेत्र में ऐसा नजारा बहुत कम पर्यटकों को देखने को मिलता है। रजनीश सिंह, डिप्टी डायरेक्टर, पेंच टाइगर रिजर्व सिवनी