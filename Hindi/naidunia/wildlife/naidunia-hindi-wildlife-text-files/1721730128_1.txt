सावधान! 71 फीसद वन भूभाग वाले उत्तराखंड में 80 नरभक्षी छुट्टा घूम रहे हैं। इनमें 75 गुलदार और पांच बाघ शामिल हैं। यह कहां हैं, क्या इनकी मौत हो गई, कहीं ये रिवेंज किलिंग (बदले की भावना) का निशाना तो नहीं बने, ऐसे तमाम सवाल भले ही वन्यजीव महकमे के लिए पहेली बने हों, लेकिन इन आदमखोरों का पता न चलने से आमजन के मन से खौफ के बादल छंटने का नाम नहीं ले रहे। वजह यह कि प्रदेश में प्रायः गुलदार और बाघों के हमलों की घटनाएं सुर्खियां बन रही हैं। उत्तराखंड में मानव-वन्यजीव संघर्ष चिंताजनक स्थिति में पहुंच गया है। खासकर गुलदारों ने तो नींद ही उड़ाई हुई है। वन्यजीवों के हमलों की 80 फीसद से अधिक घटनाएं गुलदारों की हैं। मानव के लिए खतरनाक साबित हो रहे गुलदार और बाघों को वन्यजीव महकमा आदमखोर घोषित अवश्य करता है, लेकिन उसकी पहुंच में ये आधे भी नहीं आ पाते। 2006 से अब तक 148 गुलदार और 11 बाघ आदमखोर घोषित किए गए। इनमें सिर्फ 73 गुलदार और छह बाघ ही मारे अथवा पकड़े जा सके। बाकी आदमखोर पहेली बने हुए हैं। उत्तराखंड के अपर प्रमुख मुख्य वन संरक्षक (वन्यजीव) डॉ.धनंजय मोहन के अनुसार किसी भी वन्यजीव के मनुष्य के लिए खतरनाक होने की संभावना के मद्देनजर सभी पहलुओं पर विचार के बाद उसे आदमखोर घोषित किया जाता है। कई बार गुलदार-बाघ के नरभक्षी घोषित होने पर वे नजर नहीं आते या फिर स्थान बदल लेते हैं। कई मर्तबा ऐसे जानवर की मौत भी हो जाती है, लेकिन यह बता पाना कि यह नरभक्षी ही था, बेहद कठिन होता है। नरभक्षी घोषित जिन बाघ-गुलदारों का पता नहीं चल रहा, उनके मामले में भी ऐसा संभव है। घोषित आदमखोर वर्ष, गुलदार, बाघ 2006, 01, 00 2007, 07, 00 2008, 11, 01 2009, 21, 03 2010, 15, 01 2011, 16, 02 2012, 15, 00 2013, 16, 00 2014, 15, 00 2015, 15, 01 2016, 13, 03 2017, 03, 00 (अब तक)