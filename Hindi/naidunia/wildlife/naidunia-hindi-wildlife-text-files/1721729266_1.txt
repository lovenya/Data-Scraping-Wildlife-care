नंदनवन मिनी चिड़ियाघर रायपुर और कानन पेंडारी बिलासपुर में रहने वाले वन्यजीव लगातर बीमार हो रहे हैं। पिछली बार बिलासपुर में 21 चीतल की मौत हो गई थी। चीतल की मौत एन्थ्रेक्स से बताया गया। वहीं नंदनवन में 10 काले हिरण की मौत का रहस्य अभी भी बरकरार है। चिड़ियाघरों में रहने वाले वन्यजीव अलग-अलग बीमारी के शिकार हो रहे हैं, लेकिन विशेषज्ञों की कमी के चलते वन्यजीवों का इलाज समय पर नहीं हो पा रहा है। यही वजह है कि वन्यजीवों की मौत हो रही है। नंदनवन मिनी चिड़ियाघर में 300 से अधिक वन्यजीव हैं, लेकिन यहां पर एक मात्र चिकित्सक डॉ. जेके जाड़िया हैं। इसी तरह कानन पेंडारी बिलासपुर में डॉ. चंदन हैं। नंदनवन में 10 काले हिरण की मौत के बाद वन विभाग में हड़कंप मचा हुआ है। वन्यजीव विशेषज्ञों की कमी को देखते हुए कामधेनु विश्वविद्यालय अंजोरा में एक सेंटर बनाया गया है, लेकिन विशेषज्ञ नहीं होने से बीमारी का पता नहीं चल पाता है। कामधेनु विश्वविद्यालय विषय विशेषज्ञ तैयार करने के लिए एक प्रस्ताव बना रही है। इस प्रस्ताव के तहत पोस्ट ग्रेड्यूएट की पढ़ाई शुरू कराई जाएगी, जिससे विशेषज्ञ तैयार हो सके। प्रयोगशाला भी नहीं राजधानी में वन्यजीवों की बीमारी की जांच के लिए प्रयोगशाला भी नहीं है। इस वजह से वन्यजीव की बीमारी का ठोस कारण पता नहीं पा रहा है। नंदनवन में एक अस्पताल बनाया गया है, लेकिन यहां भी पर्याप्त मात्रा में समान नहीं है और नहीं दवाइयां। लैब बनाने से कुछ नहीं होगा यहां पर विशेषज्ञों की जरूरत है। शासन स्तर पर जो सेटअप मंजूर है उस हिसाब से नंदनवन में एक चिकित्सक की नियुक्ति की गई है। सरकार से जो निर्देश मिलेगा उसे पूरा किया जाएगा। -डॉ. बीएन द्विवेदी, प्रधान मुख्य वन संरक्षक (वन्यजीव)