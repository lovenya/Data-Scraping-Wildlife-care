उन्होंने कहा कि यह बेहद दुर्लभ मामला है और इससे हम सब स्तब्ध हैं। यहां वन्यजीवन के नजारों को देखते हुए पैराग्लाइडिंग के अनुभव को लेने के लिए हजारों की तादात में सैलानी आते हैं। मगर, इस तरह की दुर्घटना कभी नहीं हुई। शेलुटेट ने बताया कि जस्टिन के करीबी रिश्तेदार के साथ ही कनाडा उच्चायोग को उनकी मौत की खबर दे दी गई है। उन्होंने बताया कि शनिवार को सुबह करीब नौ बजे यह हादसा हुआ, जब जस्टिन का पैराशूट नहीं खुला। वह 20 सितंबर को पहाड़ पर चढ़े थे और पैराग्लाइडिंग करते हुए नीचे आना चाहते थे। किलिमंजारो पर्वत पर साल 1889 में पहली बार सफलतापूर्वक चढ़ाई की गई थी।बताते चलें कि माउंट किलिमंजारो, अफ्रीका की सबसे ऊंची चोटी है, जिसकी ऊंचाई समुद्र तल से 6,000 मीटर या 20 हजार फीट है। हर साल यहां करीब 50 हजार से ज्यादा पर्यटक आते हैं और किलिमंजारो की चोटी को फतह करते हैं। पर्यटन यहां का प्रमुख व्यवसाय है और इससे देश को करीब 2.5 अरब डॉलर की आय होती है। बताते चलें कि किलिमंजारो की दो चोटियां मावेंजी और शिरा ज्वालामुखी निष्क्रिय हैं, जबकि तीसरी और सबसे ऊंची चोटी कीबो सुप्त है और इसमें आगे भी विस्फोट हो सकते हैं। धरती से शिखर तक इसकी ऊंचाई 4,600 मीटर है। कीबो का पिछला बड़ा विस्फोट साढ़े तीन लाख वर्ष पूर्व हुआ था, जबकि 200 साल पहले इसमें कुछ हलचल हुई थी।