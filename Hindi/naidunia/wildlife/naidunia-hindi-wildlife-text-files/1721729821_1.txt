जंगल क्षेत्र से निकलकर भालू अब अल सुबह शहरी क्षेत्र की ओर भी आने लगे हैं। बुधवार 29 जून की सुबह 5 बजे पिथौरा शहर के वार्ड 01 आवासीय क्षेत्र में एक भालू को देखा गया। इससे मार्निंग वॉक पर निकलने वाले लोगों में भय का माहौल है। रावणभाठा पारा निवासियों ने भालू को आबादी क्षेत्र में विचरण करते देख शोर मचाया तो भयवश भालू भी भागने लगा और तालाब किनारे झुरमुट में छिप गया। किंतु लोगों द्वारा खदेड़े जाने से भालू निकलकर खेल मैदान के रास्ते बार चौक होकर जंगल की ओर भाग खड़ा हुआ। प्रतिदिन प्रातः कालीन टहलने निकलने वाले लोगों का सामना भालू से होता है। शहरवासी प्रतिदिन सुबह करीब 4 बजे से सैर पर निकलते हैं। बार चौक से बया रोड में चार से पांच किलो मीटर की दूरी तय करते हैं। किंतु पिछले 6 महीने से समय-समय पर भालू से लोगों का सामना होता है। किंतु अभी तक किसी तरह की दुर्घटना नहीं हुई है। लोगों में भय हमेशा बना रहता है और लोग अब मार्निंग वॉक में टार्च एवं डंडा का सहारा लेने लगे हैं। सेवैया पहाड़ी में है भालू का मांद शहर से करीब चार किलोमीटर दूर सेवैया पहाड़ी है। उक्त पहाड़ी में भालुओं का डेरा है। रात के अंधेरे में उक्त भालू भोजन की तलाश में वन काष्ठागार क्षेत्र की ओर पहुंचता है। आस-पास के खेतों तक पहुंचकर खेतों में लगे फलदार वृक्षों तथा पेड़ों में लगे मधुमक्खी के छत्तों को अपना भोजन के रूप में उपयोग करता है। ---