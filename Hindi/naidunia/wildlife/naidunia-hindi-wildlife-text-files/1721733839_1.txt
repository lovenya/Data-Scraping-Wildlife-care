रायगढ़ (नईदुनिया प्रतिनिधि)। धरमजयगढ़ वन मंडल के बोरो रेंज के ग्राम खम्हार जूनापारा में एक हाथी की करंट से मौत हो गई है। शव को छिपाने के उद्देश्य से पैरा से ढंग दिया गया था। क्षेत्र में लगातार हो रही हाथियों की मौत से वन विभाग की कार्यप्रणाली पर सवाल उठले लगे हैं। बताया गया कि धर्मजयगढ़ वन मंडल के बोरो रेंज के ग्राम खम्हार जूनापारा निवासी मोहपाल राठिया के खेत में एक हाथी की लाश बुधवार की सुबह ग्रामीणों ने देखी। कुछ ही देर में यहां लोगों की भीड़ जमा हो गई। घटना की सूचना पर वन विभाग टीम मौके पर पहुंची और घटना स्थल को सील कर प्रारंभिक जांच की गई। जांच में पाया गया कि मोहपाल ने यहां अरहर की खेती की है। पिछले कुछ दिनों से खेत व गांव के आसपास हाथियों का आना-जाना बना हुआ है। हाथी लगातार फसल को नुकसान पहुंचा रहे हैं। ऐसे में मोहपाल ने इनवर्टर बैट्री से करंट प्रवाहित कर खेत के चारों ओर सुरक्षा का घेरा बना लिया था। इसी की चपेट में आने से हाथी का मौत हो गई। वन विभाग की टीम जांच में यह भी पाया कि शव दो दिन पुराना है और इसे छिपाने के उद्देश्य से पैरा से ढक दिया गया था। दो दिन पहले भी एक हाथी की मौत करंट लगने से इसी वन मंडल में हुई है। क्षेत्र में लगातार हो रही हाथियों की मौत से वन विभाग की कार्यपाली पर सवालिया निशान लगा रहे हैं। फिलहाल वन विभाग की टीम हाथी के शव का पीएम कराकर आगे की जांच कर रही है। खरसिया-धरमजयगढ़ क्षेत्र में 100 से अधिक हाथी धरमजयगढ़ वन मंडल में 111 जंगली हाथी अलग-अलग दलों में विचरण कर रहे हैं। इसमें 33 नर, 48 मादा व 30 बच्चे शामिल है। सबसे अधिक छाल रेंज के बनहर में 35, सिंघीछाप में 30, धरमजयगढ़ के रूपुंगा में 25 हाथी अलग-अलग दलों में है। छाल व खरसिया के जंगलों में 55 हाथी 19 बचों के साथ विचरण कर रहे हैं। किसान खेत खलिहान में जाने से कतराने लगे हैं। पड़ोसी जिले से आनाजाना रायगढ़ जिले में दो वन मंडल हैं। वन मंडल धरमजयगढ़ छाल , कोरबा, कापू, सरगुजा, लैलूंगा व पत्थलगांव से सटा है। यहां से हाथी की लगातार आवाजाही रहती है। हाथी की मौत खेत में लगे करंट की चपेट में आने से हुई है। पोस्टमार्टम रिपोर्ट आने पर आगे की जांच व दोषियों पर कार्रवाई की जावेगी। - अभिषेक जोगावत, डीएफओ धरमजयगढ़ वन मंडल।