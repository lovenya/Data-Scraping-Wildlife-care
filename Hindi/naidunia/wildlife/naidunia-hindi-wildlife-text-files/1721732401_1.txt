देश में चीता फिर से बसाने की परियोजना के तहत केंद्रीय पर्यावरण, वन एवं जलवायु परिवर्तन मंत्रालय, भारतीय वन्यजीव संस्थान देहरादून सहित मध्य प्रदेश वन विभाग के प्रमुख सचिव अशोक बर्णवाल और मुख्य वन्यप्राणी अभिरक्षक जसवीर सिंह चौहान नामीबिया गए थे। वहां पांच दिन तक चले बैठकों के दौर में भारत एवं नामीबिया के अधिकारियों के बीच 35 से 40 चीता भारत को देने पर सहमति बनी है। ये चीता पांच साल में लाए जाएंगे और देश के अलगअलग चयनित क्षेत्रों में बसाए जाएंगे। अगले चरण में भारत और नामीबिया के बीच चीता की शिफ्टिंग को लेकर अनुबंध होगा। इसके बाद ही चीता लाने की तारीख तय होगी। भारत के अधिकारियों ने इन बैठकों में चीता को लेकर मध्य प्रदेश में हुई तैयारी और कूनो पार्क को लेकर प्रेजेंटेशन दिया। इस दल ने शनिवार दोपहर दोहा (कतर) हवाई अड्डे से दिल्ली के लिए उड़ान भरी है। उल्लेखनीय है कि इस दल को पहले नवंबर 2021 में नामीबिया जाना था, लेकिन पहले केंद्रीय वनमंत्री को यात्रा में शामिल करने और फिर उनका नाम हटाने के बाद कोरोना संक्रमण के चलते यात्रा रोकनी पड़ी थी। अब जाएंगे डाक्टर और कर्मचारी भारत से कर्मचारियों का दूसरा दल मार्च अंत में नामीबिया भेजा जा सकता है। इसमें कूनो पालपुर नेशनल पार्क के संचालक, डाक्टर, चीता की देखरेख करने वाले कर्मचारी शामिल होंगे। यह दल करीब 20 दिन वहां रुकेगा और चीता की देखरेख का प्रशिक्षण लेगा। डाक्टर विभिन्न् स्थिति में उनके इलाज का प्रशिक्षण लेंगे। वहीं चीता के साथ नामीबिया के डाक्टर और देखरेख करने वाले कर्मचारी मध्य प्रदेश आएंगे और करीब छह महीने यहां रहेंगे।