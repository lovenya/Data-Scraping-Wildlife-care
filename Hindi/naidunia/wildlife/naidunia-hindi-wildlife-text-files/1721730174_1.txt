अफसरों ने बताया कि भोरमदेव अभयारण्य की जैव विविधता कान्हा टाइगर रिजर्व के समान है। 351.24 वर्ग किमी क्षेत्र में फैले इस अभयारण्य में वन्य जीवों के लिए पानी की उपलब्धता है। अभयारण्य में संकरी और फेन नदी का उद्गम तथा सीमावर्ती रेंगाखार के वनक्षेत्र में बंजर एवं हेलो नदी का उद्गम क्षेत्र है, जो कान्हा टाइगर रिजर्व में बड़ी नदी का रूप ले लेती हैं। बैठक में वनमंत्री महेश गागड़ा, संसदीय सचिव तोखन साहू, मुख्य सचिव विवेक ढांड, वन विभाग के प्रमुख सचिव आरपी मंडल, मुख्यमंत्री के सचिव सुबोध सिंह, प्रधान मुख्य वन संरक्षक आरके सिंह सहित विभिन्न् क्षेत्रों से आए वन्यजीव विशेषज्ञ और संबंधित अधिकारी उपस्थित थे। कान्हा से लाए जाएंगे बारहसिंघे बैठक में यह भी निर्णय लिया गया कि भोरमदेव अभयारण्य में कान्हा राष्ट्रीय उद्यान से बारहसिंघे को लाए जाएं, क्योंकि यहां का पर्यावरण एव रहवास बारहसिंघों के लिए उपयुक्त है। इसी प्रकार बारनवापारा अभयारण्य में मध्यप्रदेश से 40 काले हिरण लाने का निर्णय लिया गया। बारनवापारा अभ्यारण्य में काले हिरणों के लिए बाड़े का निर्माण किया जा रहा है। बारनवापारा अभ्यारण्य से वन्य जीव 40 गौर को गुरु घासीदास राष्ट्रीय उद्यान में ले जाने का निर्णय लिया गया। बलौदाबाजार और महासमुंद से बाहर किए जाएंगे हाथी बैठक में जंगली हाथियों से जन-धन हानि को रोकने के लिए नई रणनीति पर विचार किया गया, जिसके अनुसार हाथियों का नए क्षेत्रों बलौदाबाजार एवं महासमुंद जिले में प्रसार रोकने के लिए विशेषज्ञों की सहायता से हाथियों को इन जिलों से बाहर किया जाएगा। तमोरपिंगला अभयारण्य में हाथियों के लिए बचाव और पुनर्वास केंद्र बनाने का निर्णय लिया गया। हाथियों के लोकेशन जानने के लिये विशेषज्ञों की सहायता से बारह हाथियों को रेडियो कॉलर लगाया जाएगा। हाथियों को मुख्य रूप से गुरूघासीदास राष्ट्रीय उद्यान और एलीफेंट रिजर्व-तमोरपिंगला, सेमरसोत और बादलखोल अभयारण्य तथा बड़े वन क्षेत्रों में सीमित रखने की रणनीति अपनाई जाएगी।