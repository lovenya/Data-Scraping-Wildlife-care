वन्यजीव-मानव द्वंद्व में जान गंवाने वाले वन कर्मियों को भी वन और वन संपदा की रक्षा करते हुए प्राण न्योछावर करने वाले वन कर्मियों की तर्ज पर अनुग्रह राशि दी जाएगी। उक्त घोषणा मुख्यमंत्री डॉ. रमन सिंह ने 13वें राष्ट्रीय वन शहीद दिवस को संबोधित करते हुए कही। मुख्यमंत्री ने राज्य सहित देश भर के शहीद वन कर्मियों को श्रद्धांजलि दी और कहा कि वन की सेवा करते हुए शहीद होने वाले वन कर्मियों का सम्मान भी देश की सरहद पर शहीद होने वाले जवानों की तर्ज पर होना चाहिए। मुख्यमंत्री ने प्रतिवर्ष एक कर्तव्य परायणता पुरस्कार देने की भी घोषणा की। इससे पूर्व वन मंत्री महेश गागड़ा ने राजीव स्मृति वन परिसर में वन शहीद स्मारक का लोकार्पण किया तथा वन कर्मियों को वन, वन संपदा व वन्य जीवों की रक्षा का संकल्प दिलाया। नगर के पं.दीनदयाल उपाध्याय आडिटोरियम में आयोजित कार्यक्रम में मुख्यमंत्री ने कर्मचारियों के वेतन विस्तार की मांग पर भी विचार करने का आश्वासन दिया। कहा कि जैव विविधता बनाए रखना व वन तथा वन्य प्राणियों को बचाना बड़ी चुनौती है। हमें गर्व है कि हमारे यहां वन क्षेत्र में सर्वाधिक बेहतर कार्य हुए हैं। हम प्रति वर्ष सात से 10 करोड़ पौधे रोपने का लक्ष्य प्राप्त करते हैं। कार्यक्रम की शुरुआत तूलिका शर्मा के ऐ मेरे वतन के लोगों जरा याद करो कुर्बानी... गीत से हुई। इसी दौरान मुख्यमंत्री व वन मंत्री परिसर में दाखिल हुए। दीप प्रज्ज्वलन से वन शहीद दिवस कार्यक्रम का विधिवत आगाज हुआ। अखिल भारतीय वन अधिकारी महासंघ के राष्ट्रीय अध्यक्ष सतीश मिश्रा (छत्तीसगढ़) व महासचिव कमल सिंह यादव ने अतिथियों का स्वागत बैज अलंकरण से किया। वन विभाग की ओर से प्रधान मुख्य वन संरक्षक आरके सिंह से सभी का स्वागत किया। सतीश मिश्रा, कमल सिंह यादव ने संगठन की ओर से अतिथियों का स्वागत किया और अपनी मांग रखी। कार्यक्रम का संचालन महासमुंद के डीएफओ आलोक तिवारी व आभार प्रदर्शन रायपुर के डीएफओ उत्तम गुप्ता ने किया। पांच परिवारों को किया सम्मानित, एक को कर्तव्य परायणता पुरस्कार राष्ट्रीय वन शहीद दिवस पर पांच शहीद कर्मियों के परिजनों को सम्मानित किया गया। इस दौरान मधुसूदन पाटिल की पत्नी संगीता पाटिल, मार्क तांडी की पत्नी नंदिनी तांडी, केपी गौतम के पुत्र मनोज जायसवाल, शंभू सिंह के पुत्र उमेश गौतम तथा अशरफी श्रीवास्तव के पुत्र अशोक श्रीवास्तव को अंगवस्त्रम्‌ व श्रीफल देकर सम्मानित किया गया। शहीद वन कर्मी दौलत राम लधोर की पत्नी को एक लाख रुपये की अनुग्रह राशि कर्तव्य परायणता पुरस्कार के तौर पर दी गई। पदोन्नति प्राप्त 82 कर्मियों को सीएम ने लगाया स्टार उप वन पाल से पदोन्नति पाकर वन पाल बने 82 कर्मियों को मुख्यमंत्री ने स्टार लगाया तथा शुभकामना दी। जब मुख्यमंत्री ने स्टार लगाया तो पूरा हाल तालियों की गड़गड़ाहट से गूंज उठा। वन शहीद स्मारक का लोकार्पण वन मंत्री महेश गागड़ा ने मंगलवार की सुबह तेरहवें राष्ट्रीय वन शहीद दिवस के अवसर पर राजधानी रायपुर स्थित राजीव स्मृति वन परिसर में नवनिर्मित वन शहीद स्मारक का लोकार्पण किया। उन्होंने जंगलों की सुरक्षा में अपने प्राणों की आहुति देने वाले वन शहीदों को पुष्पांजलि अर्पित करते हुए भावभीनी श्रद्धांजलि अर्पित की। वन मंत्री गागड़ा ने इस अवसर पर वन विभाग के अधिकारियों और कर्मचारियों को वनों, वन्य प्राणियों की सुरक्षा और उनके संरक्षण की शपथ दिलाई। लोकार्पित शहीद स्मारक के पटल पर विभिन्न आपदाओं से जूझते हुए वनों की सुरक्षा में जान न्योछावर करने वाले छत्तीसगढ़ के 31 वन शहीदों के नाम अंकित हैं। वन शहीदों के परिजन और देश के अन्य प्रांतों से आए 18 वन संघों के प्रतिनिधि भी कार्यक्रम में शामिल हुए और शहीदों को श्रद्धासुमन अर्पित किए। इस अवसर पर अतिरिक्त मुख्य सचिव सीके खेतान, प्रधान मुख्य वन संरक्षक आरके सिंह, मुख्य वन संरक्षक अरुण पांडेय, डीएफओ उत्तम गुप्ता सहित जनप्रतिनिधि और विभागीय अधिकारी-कर्मचारी बड़ी संख्या में उपस्थित थे।