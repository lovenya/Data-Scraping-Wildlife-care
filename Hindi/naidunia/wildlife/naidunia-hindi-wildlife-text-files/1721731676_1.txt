तेंदुए और अन्य वन्यजीवों के बस्तियों में पहुंचने के विषय में वाइल्ड लाइफ के जानकारों का कहना है कि वन्य जीव हमारी बस्ती में आने को मजबूर हो गए हैं, क्योंकि उनके घर यानी जंगलों पर अब इंसानों का कब्जा होने लगा है। शहरीकरण और जंगलों में होने वाली खेती से वन्यजीवों का अस्तित्व खतरे में आ गया है। तेंदुआ और अन्य वन्यजीवों के नेचुरल हैबिटेट यानी प्राकृतिक आवास खत्म होने की कगार पर है। अपनी प्यास बुझाने और शिकार की तलाश में तेंदुए का मानव प्रजाति से टकराव लगातार बढ़ रहा है। सेंटर फार वाइल्ड लाइफ स्टडीज की रिपोर्ट के अनुसार मध्यप्रदेश और पूरे भारत देश में पिछले सौ वर्ष में तेंदुए या लेपर्ड्स की जनसंख्या में भारी गिरावट आई है। जिसका प्रमुख कारण शहरीकरण का विस्तार होना है। पानी और शिकार की कमी भी इसका प्रमुख कारण है। जंगलों में जलस्रोतों में भारी कमी आ गई है। तेंदुए के पसंदीदा शिकार बत्तख, काली हिरण, सियार, गाय जैसे जीवों की कमी भी तेंदुआ को बाहर निकलने पर मजबूर कर रही है। यही कारण है कि तेंदुए जंगलों से निकलकर इंसानों और पालतू जानवरों पर प्रहार करने लगे हैं। वाइल्ड लाइफ बायोलाजी रिसर्च के अनुसार मध्य भारत में ग्रामीणों द्वारा वनों में दैनिक चूल्हे के लिए वनों से लकड़ियों का दोहन किया जा रहा है। इसके कारण भी यह समस्या उपजी है। विलुप्त प्रजाति में होने लगी गिनती इस विषय में वाइल्ड लाइफ के जानकार और शोधकर्ता विनायक साकल्ले ने नईदुनिया से विशेष चर्चा में बताया कि अब तेंदुओं की गिनती विलुप्त प्रजाति में होने लगी है। यदि तेजी से इस दिशा में जमीनी प्रयास नहीं होगा, तो तेंदुए अपना अस्तित्व नहीं बचा पाएंगे। नहीं कर पा रहे छलावरण क्रिया का प्रयोग इस विषय में आगे जानकारी देते हुए विनायक ने बताया कि तेंदुआ छलावरण क्रिया के माध्यम से जंगल में शिकार करता है। विंध्याचल पर्वत स्थित घने पेड़, पौधे और झाड़ियों की कटाई होने के कारण तेंदुए उनके शरीर पर पाए जाने वाले रंग से झाड़ियों में छुपकर शिकार करने की छलावरण कला का उपयोग नहीं कर पा रहे हैं। उन्हें शिकार और पानी के संसाधन की तलाश में घनी आबादी की ओर पलायन करना पड़ा है, जिससे इनका मनुष्यों से टकराव हो रहा है। धार जिले में तेंदुओं का पलायन मनुष्यों के क्षेत्रों में रोकने के लिए वन विभाग को विंध्याचल घाटियों के प्राकृतिक क्षेत्र में वाइल्ड लाइफ कॉरिडोर बनना चाहिए। साथ ही जिले के विंध्याचल क्षेत्र में तेंदुओं के मूवमेंट्स को ट्रैक करना चाहिए, जिससे धार जिले में ही लेपर्ड्स के संरक्षण के लिए एक वाइल्ड कॉरिडोर तैयार हो सके। डीएफओ अक्षय राठौड़ का कहना है कि निश्चित तौर पर तेंदुए के प्राकृतिक आवासों में कमी आई है। शहरीकरण का विस्तार और जंगलों की जमीन पर खेती का बढ़ता चलन भी इसका प्रमुख कारण है।