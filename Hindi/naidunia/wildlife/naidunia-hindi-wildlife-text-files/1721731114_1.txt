बदलते मौसम और घटते जंगलों के कारण वन्य जीवों और वनस्पतियों पर विलुप्त होने का खतरा मंडरा रहा है। जीव बहुत तेजी से गायब हो रहे हैं। किसी एक जीव का भी जल्दी से गायब होना धरती की सेहत के लिए ठीक नहीं है। एक जीव की विलुप्ति से भी धरती थरथराती है! हर पतझड़ में वृक्ष अपनी पत्तियां गिरा देते हैं। फिर उन पर नए पत्ते आते हैं। यही जीवन है। प्राकृतिक कारणों से वन्य जीवों की प्रजातियां भी नष्ट होती हैं और उनकी जगह नई प्रजातियां आती हैं। यही प्राकृतिक विकास है। मगर जब कोई किसी पेड़ की टहनी को अपने मतलब के लिए काट-छांट दे या तेज हवा में कोई पेड़ उखड़कर गिर जाए तो यह अलग ही तरह का नुकसान होता है। इसी तरह मानव के दखल के कारण ही प्रकृति में जीवों और वनस्पति की प्रजातियों के नष्ट होने का संकट इस समय का सबसे बड़ा संकट है। क्या आपने कभी गौर किया कि आपके गांव या शहर में ठंड के दिनों में दिखाई पड़ने वाले परिंदों की संख्या दिन-ब-दिन कम होती जा रही है। क्या आपने ध्यान दिया कि घर के आसपास के झुरमुट में नजर आने वाली गौरैया की संख्या लगातार कम होती जा रही है। बीते कुछ वर्षों में जीवों के लुप्त होने की गति और तेज हो गई है। कई जीव ऐसे हैं जिन पर लुप्त होने का संकट है फिर वह एक सींग वाला गैंडा हो या जंगल का राजा कहलाने वाला बाघ। सिर्फ भारत ही नहीं बल्कि दुनिया के कई देशों से हमें जीवों पर आए संकट की कहानियां सुनने को मिलती हैं। भले ही बाघों की कम होती संख्या हो या पांडा का खतरे में पड़ा जीवन। कोरल रीफ सहित घास के लंबे मैदानों तक दुनिया की जैव विविधता पर खतरा मंडरा रहा है। मगर जीवों या उनके प्राकृतिक आवास का खत्महोना पूरी धरती के लिए ही बड़ा खतरा है। यह खतरा इसलिए है क्योंकि इन जीवों और वनस्पतियों पर ही हमारा भी जीवन टिका है। मिसाल के लिए मानिए कि जब परागण करने वाली तितलियां और भौंरे गायब होते चले जाएंगे तो फूल नहीं आएंगे और फल भी कम होते जाएंगे। इस तरह प्रकृति में एक जीव से दूसरे जीव का जीवन जुड़ा होता है और दूसरे से तीसरे का। यह मिलकर एक इकोसिस्टम का निर्माण करता है। जब एक जीव लुप्त होता है तो उसके साथ यह पूरी क़डी गड़बड़ा जाती है। एक जीव के गायब होने पर प्रकृति में असंतुलन उत्पन्न होता है और इस अंसतुलन का प्रभाव देर-सवेर सभी पर होता है। मिसाल के लिए एक मधुमक्खी किसी फसल के परागण में अहम भूमिका निभाती है। अगर उस मधुमक्खी की तादाद कम होती है तो परागण भी घट जाएगा और फसल का उत्पादन भी कम हो जाएगा। एक मिसाल यह भी देखिए कि जंगल में शेर या अन्य मांसाहारी जानवर का शिकार किया जाता है तो उनकी संख्या कम होती जा रही है। मांसाहारी जानवर के कम होने पर शाकाहारी जानवरों की संख्या बढ़ती जाती है और वे खेतों की तरफ बढ़कर फसल को चौपट करने लगते हैं। आशय स्पष्ट है कि एकभी जीव के गायब होने से प्रकृति में बड़ा फर्क पड़ता है।