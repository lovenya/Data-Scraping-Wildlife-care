नामीबियाई विशेषज्ञ ने भारत लाए जाने के बाद सितंबर केअंत में इस मादा चीता के गर्भवती होने की संभावना जताई थी। चूंकि चीते का गर्भकाल 90 से 95 दिन का होता है और 17 सितंबर को भारत लाए जाने से एक माह से अधिक समय पहले से ही वह निगरानी में थे, ऐसे में अनुमान है कि अब तक उसका प्रसव नजदीक ही हो जाना चाहिएा। हालांकि स्थानीय अधिकारी गर्भवती मामले पर पूरी तरह चुप्पी साधे हैं, वहीं नामीबियाई विशेषज्ञ ने यह आशंका जता दी है कि उसका गर्भपात भी संभव है। पूर्व में चीता प्रोजक्ट की कमान संभालने वाले पूर्व सीसीएफ सीएस निनामा के मुताबिक चूंकि छोटे बाड़े में अतिसूक्ष्म स्तर तक निगरानी रखी जा रही है, ऐसे में किसी भी निष्कर्ष पर पहुंचना अभी जल्दबाजी होगी। उल्लेखनीय है कि आठ चीतों को नामीबिया से लाकर कूनो में बसाए जाने केबाद प्रधानमंत्री ने एक चीते का नाम आशा रखा था। उस समय यह अनुमान जताया था कि अधिक उम्र के इस मादा चीते में प्रजनन की जल्दी संभावना है। 30 सितंबर को उस समय खुशखबरी मिली जब नामीबियाई विशेषज्ञ और चीता कंजरवेशन फंड की प्रमुख लारी पार्कर ने संभावना भी जता दी कि नामीबिया में रहते समय आशा में गर्भवती होने के लक्षण दिखे थे। हालांकि स्थानीय अधिकारियों का तब भी कहना था कि सभी चीतों की तरह ही आशा की भी निगरानी की जा रही है, उन्‍हें नामीबिया से गर्भवती के संबंध में कोई जानकारी नहीं मिली है। अब जबकि चीतों का यहां रहते हुए पचास से ज्यादा दिन हो चुके हैं और भारत में लाए जाने से पहले से वह निगरानी में थे, इसलिए चीतोें का अनुमानित गर्भकाल भी नजदीक आ रहा है, जबकि अभी भी आधिकारिक रूप से कोई अधिकारी इस संबंध मेें बात करने से इंकार कर रहा है। उधर लारी पार्कर के हवाले अब यह भी खबर आई है कि नामीबिया से भारत तक की लंबी यात्रा और यहां क्वारंटाइन अवधि मेें लगातार रहते हुए तनाव में आकर उसका गर्भपात भी हो गया हो, हालांकि इस संबंध में कूनो डीएफओ पीकेवर्मा का कहना है कि उन्हें न तो कभी गर्भवती होने के विषय में कोई जानकारी मिली थी और न ही गर्भपात होने के संबंध में। आशा सहित सभी चीते कड़ी निगरानी में हैं। शुरुआत से ही ऐसे निर्देश हैं कि चीतों के आसपास मानवीय हलचल तक का एहसास न होने दिया जाए। छोटे बाड़े में खाना देने तक बिना हलचल किए ही कर्मचारी जाते हैं। उनके स्वास्थ्य पर नजर रखने जाने वाले विशेषज्ञ भी काफी दूर गाड़ी खड़ी कर पूरी तरह ढकी मचान में बनाए गए छोटे छेद से ही मानीटरिंग करते हैं। इनका कहना है चीता दौड़ कर शिकार करते हैं इसलिए इनका पेट मोटा दिखाई नहीं देता, सिर्फ अन्य चीतों के साथ तुलनात्मक एक्टिविटी के आधार पर ही चीतों के गर्भवती होने का अनुमान लगा सकते हैं। जहां तक गर्भवती व गर्भपात की बात है तो ऐसा मुश्किल ही लगता है कि गर्भपात हुआ हो, क्योंकि जिस तरह से ड्रोन और सीसीटीवी कैमरे, कालर आईडी सहित अति सूक्ष्म स्तर पर निगरानी की जा रही है यह संभव ही नहीं कि गर्भपात हो और पता न चले। शायद गर्भवती की संभावना ही गलत है। फिर भी चूंकि अभी यहां उन्हें लाए हुए लगभग पचास दिन ही हुए हैं। ऐसे में किसी निष्कर्ष पर पहुंचने से पहले कुछ दिनों का और इंतजार करना ठीक रहेगा। सीएस निनामा, सेवानिवृत्त सीसीएफ (अधिकारी अपने कार्यकला में चीता प्रोेजेक्ट से जुड़े रहे हैं)