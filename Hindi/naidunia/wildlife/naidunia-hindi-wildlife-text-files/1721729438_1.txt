गंगा और अमेजन जैसी नदियों की डाल्फिनों के तो लुप्त होने का खतरा मंडरा रहा है। बाघों को अब पहले के मुकाबले सिर्फ 7 फीसदी रहवासी क्षेत्र उपलब्‍ध है। वन्यजीवों के मनुष्यों की बस्ती में आने की घटनाएं बढ़ी हैं। इस बीच वन्य जीवों की संख्या बढ़ाने के प्रयास भी हुए हैं। विश्व वन्य संरक्षण दिवस पर प्रस्तुत है मध्यप्रदेश में दो कोशिशों की बानगी: कई गुना बढ़े घड़ियाल लगभग 40 साल पहले 1976 में देश में घड़ियालों की संख्या 200 से भी कम हो गई थी। चिंतित सरकार ने वाइल्ड लाइफ प्रोटेक्शन एक्ट 1972 के तहत संरक्षण की शुरूआत की। फिर 1978 में राष्ट्रीय चंबल अभयारण्य बना। 435 किमी क्षेत्र लंबा यह अभयारण्य राजस्थान, म.प्र.और उप्र में स्थित है। मप्र में यह श्योपुर, मुरैना और भिंड जिलों में है। संरक्षण की कोशिशों से 2008 में चंबल में घड़ियालों की संख्या अच्छी- खासी हो गई। बाद में फिर इनकी मौत होने लगी, जिसका कारण अभी तक पता नहीं चल पाया है। अक्टूबर 2009 में घड़ियाल को राष्ट्रीय जलीव जीव भी घोषित कर दिया गया। फिलहाल चंबल के मप्र वाले हिस्से में करीब 1400 घड़ियाल हैं। यूं बचे घड़ियाल चंबल में हर साल अप्रैल में करीब 3000 अंडे घड़ियाल देते थे, उनसे बच्चे निकलते थे लेकिन जूनजु लाई में बाढ़ आने के कारण केवल दो फीसदी बचते थे। अब हर साल 300 अंडे रेत से लाए जाते हैं, देवरी में इनकी हैचिंग की जाती है। बच्चों के बड़े होने पर चंबल में छोड़ दिया जाता है। इंदौर में लोमड़ी का ब्रीडिंग सेंटर कमला नेहरू प्राणी संग्रहालय में इसी साल लोमड़ी की प्रजाति संवर्धन के लिए ब्रीडिंग सेंटर बनाया गया। यहां लोमड़ी के तीन जोड़ों को विशेषज्ञों की निगरानी में रखा गया है। ब्रीडिंग सेंटर के लिए अलग से स्थान उपलब्‍ध कराया गया है। इस सेंटर में फिलहाल किसी नए मेहमान का आगमन नहीं हुआ है। इसी संग्रहालय में व्हाइट टाइगर की संख्या में इजाफा करने के लिए कई प्रयोग हुए हैं। येलो टाइगर बी-वन और सफेद शेरनी दीया और शिवानी के जरिए 9 शावकों ने जन्म लिया। इसमें से अभी 3 स्वस्थ और जीवित हैं, लेकिन सभी का रंग पीला है।