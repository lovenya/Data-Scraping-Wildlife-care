मगर, गुजरात में पर्यावरण एवं वन्यजीव कानूनों का गंभीर उल्लंघन हो रहा है। वहां 2010 में पर्यावरण की दृष्टि से संवेदनशील मानी जाने वाली 422 एकड़ जमीन 15 रुपये प्रति एकड़ की दर पर एक रिसॉर्ट को आवंटित कर दी गई। वहीं, अभयारण्य की जमीन का स्वामित्व किसी भी तरह बदला नहीं जा सकता। जब शर्मा बोल रहे थे, तभी संसदीय कार्य राज्यमंत्री मुख्तार अब्बास नकवी ने व्यवस्था का प्रश्न उठा दिया। नकवी का कहना था कि यह मामला न्यायालय के विचाराधीन है। लिहाजा इस पर सदन में चर्चा नहीं हो सकती। उन्होंने पीठ से इस पर निर्णय देने का अनुरोध किया। मगर, उपसभापति पीजे कुरियन ने कहा कि वह इस पर बाद में फैसला सुनाएंगे। जबकि शर्मा का कहना था कि न्यायालय में घोटाले का मसला विचाराधीन है, न कि वन्य कानूनों के उल्लंघन का। इसलिए चर्चा हो सकती है। इस पर मनसुखलाल मंडविया समेत भाजपा के कई सदस्य अपने स्थान पर खड़े हो गए और शर्मा का विरोध करने लगे। जवाब में कांग्रेसी सांसदों ने भी शोर मचाना शुरू कर दिया। इसी बीच, उपसभापति ने कहा कि पीठ ने शर्मा को यह मसला उठाने की अनुमति दे दी है। समान नागरिक संहिता पर आए कुछ सुझाव : गौड़ा सरकार ने लोकसभा में बताया कि समान नागरिक संहिता लाने के लिए कुछ सुझाव मिले हैं। हालांकि इसके लिए कोई निश्चित समयसीमा तय नहीं की गई क्योंकि यह एक बेहद संवेदनशील मुद्दा है। कानून मंत्री सदानंद गौड़ा ने गुरुवार को बताया कि अनुच्छेद-44 के तहत सरकार का दायित्व है कि वह समान नागरिक संहिता को लागू कराए। सरकार इस मुद्दे पर नजर रखे हुए है। लेकिन उन्होंने इस विषय का महत्व भी स्पष्ट कर दिया। इस संवेदनशील मुद्दे पर इस विषय में शुमार लोगों की सलाह भी ली जाएगी। कुछ महीने पहले गौड़ा ने संवाददाताओं से कहा था कि समान नागरिक संहिता राष्ट्रीय अखंडता के लिए जरूरी है। लेकिन इस बारे में कोई भी फैसला व्यापक सलाह-मशविरे के बाद ही लिया जाएगा।