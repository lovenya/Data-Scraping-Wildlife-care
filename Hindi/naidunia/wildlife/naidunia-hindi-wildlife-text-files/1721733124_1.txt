हाथियों के साथ मनुष्यों को सामंजस्य बैठाना ही होगा। दोनों ही कार्यशाला से यह बात भी निकलकर सामने आई थी कि जंगली हाथियों से जितना खतरा कर्नाटक में है, उतना ही झारखंड में और यही हाल अब मध्यप्रदेश में भी है। खतरा एक सा है तो उससे सुरक्षा के उपाय भी एक जैसे ही होंगे। जंगली हाथी प्रभावित क्षेत्रों के गांवों को हाथी प्रूफ खाई से घेर दिया जाए। हाथी प्रूफ खाई बना दिए जाने से जंगली हाथियों का खतरा कम हो जाएगा। गांवों को सुरक्षित करने के लिए सोलर पावर फेंसिंग का उपयोग भी किया जा सकता है। इस फेंसिंग से हाथियों को करंट का झटका लगेगा और वे खेत में घुसकर फसलों को नुकसान नहीं पहुंचाएंगे। मधुमक्खी पालन करके भी जंगली हाथियों को गांव से दूर रखा जा सकता है। हाथियों से दूरी पर जोर : प्रजेंटेशन के दौरान अधिकारियों का फोकस इस बात पर भी था कि जंगली हाथियों से मनुष्य जितना दूर रहेगा उसकी सुरक्षा उतनी ज्यादा पुख्ता होगी। जंगली हाथी अपनी गति से चलते हैं और मार्ग में कोई व्यवधान पसंद नहीं करते यही कारण है कि कई बार सामने आने वाले लोग उनके पैरों से कुचल जाते हैं और उनकी मौत हो जाती है। विशेषज्ञों ने जोर दिया है कि जिस क्षेत्र में हाथी हैं उस क्षेत्र को खाली कर देना ही बेहतर उपाय है। एलीफेंट कारीडोर पर ज्यादा खतरा : विशेषज्ञों द्वारा इस बात पर भी खासतौर से चर्चा की गई कि हाथियों के एक जंगल से दूसरे जंगल तक आने-जाने के रास्ते पर ज्यादा खतरा होता है। हाथियों के ऐसे कई मार्ग होते हैं जिनके आसपास मानव बस्तियां भी होती है। आवागमन के दौरान हाथी ज्यादा मस्त होता है और उससे तबाही की ज्यादा उम्मीद की जा सकती है, इसलिए ऐसे रास्तों पर सावधानी ज्यादा महत्वपूर्ण होती है। मध्यप्रदेश के जंगलों में इसी तरह की आफत ज्यादा देखने को मिल रही है।