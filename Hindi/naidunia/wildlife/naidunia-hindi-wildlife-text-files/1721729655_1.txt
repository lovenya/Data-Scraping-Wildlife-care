अल्प वर्षा से जल्दी सूख गए हैं तालाब बार अभयारण्य क्षेत्र में इस वर्ष कम बारिश होने के कारण जंगलों के भीतर स्थित ग्रामों के तालाब तो दिसंबर-जनवरी महीने में ही सूख गए हैं। वन्य प्राणियों के पेजयल प्रबंधन के नाम पर बनाए गए तालाब में भी पानी सूखने लगे हैं। हालांकि विभाग द्वारा इन तालाबों में पानी व्यवस्था के लिए तालाबों के पास बोर खनन करवाकर सौर ऊर्जा से ट्यूबवेल सिस्टम से पानी भरने की योजना बनाई गई है। किंतु तकनीकी खराबियों और लापरवाही के चलते कई तालाब पूरी तरह सूख गए हैं। ग्राम अकलतरा के समीप स्थित तालाब में लंबे समय से पानी नहीं भरा जा रहा हैजिससे तालाब पूरी तरह सूख गया है। करीब 20 लाख रुपए खर्च कर विभाग द्वारा इस तालाब का निर्माण कराया गया है। बोर खनन, कमरा निर्माण एवं सौर ऊर्जा सिस्टम सहित मोटर पंप आदि में करीब 10 लाख रुपए खर्च हो गए हैं। किंतु इस तालाब में इस समय पानी लगभग पूरी तरह सूख गया है। अंतिम स्थान पर कीचड़युक्त पानी ही शेष है। बिजली के अभाव में इस तालाब में पानी भरने के लिए ट्यूबवेल्स तो मौजूद है। किंतु लंबे समय से सोलर पैनल नदारद है, जिसके कारण तालाब लगभग पूरी तरह सूख गया है। इस क्षेत्र के वन्य प्राणियों को आस-पास के बसाहट क्षेत्र के तालाबों में जाना पड़ रहा है। टैंकर भी है मौजूद जल संकट से निपटने के लिए बार नयापारा अभयारण्य को कैंपा मद से चलित टैंकर मिला है। ताकि गांव के अन्य जल स्रोतों से पानी भरकर तालाबों में पानी भरा जा सके। किंतु इस तालाब में ऐसा भी प्रयास नहीं किया गया है। तालाब को अपने हाल पर छोड़ दिया गया है। इस मामले में बार अभयारण्य के रेंजर मनोज चंद्राकर एवं एसडीओ राजू निहलानी से संपर्क का प्रयास किया गया, किंतु संपर्क नहीं हो सका। --