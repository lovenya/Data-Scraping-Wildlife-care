पार्क में चीतों की देखरेख उन कर्मचारियों के जिम्मे होगी, जो मई-2022 में नामीबिया से प्रशिक्षण लेकर लौटे हैं। क्वारंटाइन बाड़े में मांस डालने और बाड़े की सफाई का जिम्मा उन्हीं का रहेगा। वे बार-बार चीतों के सामने आएंगे, ताकि चीते उन्हें पहचानने लगें। इस पूरी गतिविधि और चीतों के स्वास्थ्य पर नामीबिया से आ रहे विशेषज्ञ नजर रखेंगे। ये विशेषज्ञ अगले एक माह पार्क में ही रहेंगे। यदि परिस्थितियां गड़बड़ाईं तो एक महीने के बाद भी उन्हें रोका जा सकता है। बड़े बाड़े में पहुंचने के बाद मिलेगा शिकार का मौका चीते एक महीने बाद क्वारंटाइन बाड़े से निकालकर बड़े बाड़े में जाएंगे। तब उनके सामने चीतल, सांभर, कालेहिरण छोड़े जाएंगे और फिर वे शिकार कर सकेंगे। करीब ढाई से साढ़े तीन महीने चीते इसी बाड़े में रहेंगे। चीतों के सामने खाने का कोई संकट नहीं पार्क में चीतों के सामने खाने का कोई संकट नहीं है। दो माह पहले ही पार्क में दो सौ चीतल छोड़े गए हैं और चीतल, हिरण, सांभर, जंगली सुअर पहले से हैं। इस तरह पार्क में शाकाहारी वन्यप्राणियों की संख्या 1200 से अधिक है। ज्ञात हो कि नामीबिया में भी चीतल, काला हिरण, सांभर से मिलते-जुलते वन्यप्राणी हैं। जिन्हें चीता पसंद करता है।