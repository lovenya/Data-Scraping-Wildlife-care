कोरबा (नईदुनिया प्रतिनिधि)। कटघोरा वन मंडल के केंदई रेंज विचरण कर रहे हाथियों के दल का उत्पात थमने का नाम नहीं ले रहा। वहीं लोनर हाथी भी जमकर नुकसान पहुंचा रहे हैं। शनिवार की रात अकेले विचरण कर रहे दंतैल ने पोड़ी निवासी ग्रामीण के मकान को ध्वस्त करने के साथ दो एकड़ फसल को भी नुकसान पहुंचाया है। हाथी विचरण वन क्षेत्र से लगे गांवों में भय का वातावरण बना हुआ है। शनिवार को बीजाडाड क्षेत्र में अकेले घूम रहे दंतैल ने आधी रात को पोड़ीखुर्द बस्ती में घूसकर दूबे राम पिता हिरावन सिंह नामक एक ग्रामीण के घर को ढहा दिया। परिवार में अफरा-तफरी मच गई। गहरी नींद से जागे ग्रामीणों ने किसी तरह भाग कर अपनी जान बचाई। यहां उत्पात मचाने के बाद दंतैल ने जंगल का रूख किया। सुबह होने पर पीड़ित ग्रामीण ने इसकी सूचना वन विभाग को दी। जिसपर वन अमला मौके पर पहुंचा और नुकसानी का आकलन करने के साथ रिपोर्ट तैयार कर वन मंडल कार्यालय भेजा है। रेत के अवैध परिवहन पर नियंत्रण करने में जिला खनिज विभाग तो नाकाम है। अलबत्ता अब हाथियों को सामने आना पड़ रहा है। कुछ ऐसी ही घटना कटघोरा वन मंडल के ग्राम कोरबी में घटित हुई। अघोषित घाट से ट्रैक्टर में रेत भर आ रहे माफिया व वाहन चालक को उस समय वाहन छोड़ कर भागना पड़ा जब सामने लोनर हाथी आ गया। हाथी ने वाहन को धक्का देकर अनियंत्रित कर दिया। वाहन चालक दूर से खड़े होकर हाथी के भागने का इंतजार करते रहे। इस दौरान उसकी विडियो भी बना ली। जिसमें हाथी ट्रैक्टर की रेत भरी ट्राली को पीछे से धक्का मार रहा हैं। यह वीडियो शनिवार को इंटरनेट मीडिया में तेजी से वायरल होता रहा।