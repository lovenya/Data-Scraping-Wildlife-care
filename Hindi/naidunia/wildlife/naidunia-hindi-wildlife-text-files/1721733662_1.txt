कोरबा(नईदुनिया प्रतिनिधि)। कटघोरा वन मंडल के ग्राम परसदा में फसल काटने खेत पहुंचे किसान व मजदूर उस समय भाग खड़े हुए जब मगरमच्छ को देखा। इसकी सूचना वन विभाग को दी गई। कर्मचारियों की टीम ने रेस्क्यू कर मगरमच्छ को पकड़ा और वाहन में डाल कर खूंटाघाट बांध के डूबान में छोड़ा। तब जाकर ग्रामीणाें ने राहत की सांस ली। पाली विकासखंड के ग्राम परसदा खूंटाघाट बांध के निकट होने की वजह से गांव के तालाबों में मगरमच्छों का आना जाना लगा रहता है। धान की फसल कटने के कारण इन दिनाें खेतों से पानी छोड़ा जा रहा है। पानी का स्त्रोत पाकर एक वयस्क मगरमच्छ ग्राम परसदा निवासी लकेश्वर जगत के खेत में आ घुसा। बुधवार की सुबह लकेश्वर मजदूर लेकर धान की कटाई करने खेत पहुंचा था। जैसे ही मजदूर धान काटने खेत में घुसे तब मगरमच्छ को देख कर चिल्लाते हुए खेत से बाहर भाग खड़े हुए। घटना की जानकारी मिलते ही गांव के लोगों की भीड़ इकठ्ठी हो गई। खेत में मगरमच्छ घुसने की सूचना वन विभाग को दी गई है। मौके पर पहुंचे कर्मचारियों ने रेस्क्यू कर मगरमच्छ को पकड़ कर खूंटाघाट डूबान में छोड़ा। बताना होगा कि पखवाड़े भर पहले परसदा के निकट ग्राम शिवपुरी में पखवाड़े भर पहले भी मगरमच्छ एक ग्रामीण के घर घुस गया था। जमीन में सो रहे पोते को बचाने के लिए ग्रामीण मगरमच्छ से भिड़ गया। आपसी द्वंद्व में ग्रामीण के हाथ को मगरमच्छ ने काटकर अलग कर दिया था। वनमंडलाधिकारी ने कुमार अनंत ने बताया कि खूंटाघाट के निकट होने की वजह से खेतों तक मगरमच्छ पहुंच जाते हैं। ग्रामीणों को सतर्कता बरतने के लिए कहा है। मगरमच्छ आने की सूचना देने की बात कही गई है। परसदा के खेत में पहुंचे मगरमच्छ को पकड़ कर वापस खूंटाघाट डूबान में छोड़ा गया है।