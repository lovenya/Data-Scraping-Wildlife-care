ये हाल तब है, जब कॉन्फ्रेंस के दौरान मुख्यमंत्री ने सांप्रदायिक हिंसा रोकने को लेकर विशेष निर्देश दिए थे। सीएम की नाराजगी के बाद चार में से दो जिलों के एसपी को हटाया भी गया, लेकिन बाद में शेष कार्रवाई ठंडे बस्ते में डाल दी गई। यहां फेल रही पुलिस लॉ एंड ऑर्डर: बालाघाट और गंधवानी की घटना सेनाराज मुख्यमंत्री ने भविष्य में ऐसी घटना ना होने के लिए पुलिस अधिकारियों को हिदायद दी थी। लेकिन विदिशा में विहिप नेता की हत्या और उसके बाद बढ़े आक्रोश को रोकने में पुलिस असफल साबित हुई, जिससे वहां दंगे तक भड़के और कर्फ्यू लगाने जैसी स्थिति आई। महिला सुरक्षा: छेड़छाड़ पर रोक के लिए जो निर्देश दिए गए, उसका पालन भी नहीं हुआ। राजधानी का हाल ये है कि कुछ कॉलेजों के बाहर निर्भया वाहन दिखने लगे, जबकि हालात का अंदाजा अक्टूबर माह में डायल 100 में पहुंचे उन एक हजार कॉल से लगाया जा सकता है, जो छेड़छाड़ से संबंधित थे। आंकड़ों में खास कमी अब भी नहीं आई है। इधर 21 नवंबर को डिंडौरी में छेड़खानी से तंग आकर एक महिला ने खुद को आग लगाकर आत्महत्या कर ली, तो मिहोना में मंदिर से घर लौट रही युवती को कार सवार युवकों ने अगवा कर दुराचार किया। थानों का निरीक्षण: मुख्यमंत्री ने जिलों के एसपी को मैदानी दौरा बढ़ाने, थानों के नियमित निरीक्षण के लिए कहा था। भोपाल, इंदौर और ग्वालियर के अलावा अधिकतर जिलों में निरीक्षण कभी कभार ही हो रहा है। जबलपुर, सिवनी, बालाघाट, होशंगाबाद, छिंदवाड़ा में ये नहीं के बराबर है। देहात के थानों में तो एसपी का निरीक्षण महीनों तक नहीं होता। भोपाल से सटे गुनगा थाने का हाल है कि मालखाने में रखीं पुलिस की बंदूकें जंग खा चुकी हैं। मालूम हो कि यह वही थाना क्षेत्र है, जहां 31 अक्टूबर को सिमी आतंकियों का एनकांउटर किया गया था। वन्य प्राणी अपराध: मुख्यमंत्री ने वन्य प्राणी अपराधों को रोकने सख्ती से काम के निर्देश भी दिए थे, उधर 24 नवंबर को बालाघाट के सीतापठौर के जंगलों में बाघ का शव मिला। शिकारियों ने बाघ के पंजे काटकर दफना दिया था। इसके अलावा ना तो समय-समय पर पुलिस और वन अधिकारियों की मीटिंग हो रही है और ना ही सख्त कदम उठाए जा रहे हैं। यहां तक की पिछले एक साल में 17 से ज्यादा बाघों की मौत होने के बाद भी स्पेशल टाइगर प्रोटेक्शन फोर्स का गठन नहीं किया गया। ये निर्देश भी दिए थे मुख्यमंत्री ने - विवादित स्थानों को चिन्हित कर सतत निगरानी रखी जाए। - सैन्य संस्थानों से समन्वय रखें। - अवैध रूप से विस्फोटको का भंडारण ना हो यह सुनिश्चित किया जाए। - सायबर अपराधों को लेकर आम जनों में जागरूकता लाई जाए। - सार्वजनिक स्थलों को सुरक्षित बनाया जाए। - जनता के साथ पुलिस लगातार संवाद बनाए रखे।