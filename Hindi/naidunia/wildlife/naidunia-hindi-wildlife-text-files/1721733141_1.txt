बैनर न्यूज़------------ सतर्कता : कान्हा नेशनल पार्क के लिए वनकर्मियों का विशेष दल गठित मंडला (नईदुनिया प्रतिनिधि)। गर्मी शुरू होते ही कान्हा नेशनल पार्क के जल स्रोतों के इर्द-गिर्द शिकारियों के सक्रिय होने की आशंका बढ़ जाती है। जल स्रोतों के आसपास वन्य प्राणियों के शिकार के खतरे को रोकने के लिए कान्हा पार्क प्रबंधन ने विशेष दल गठित कर दिए हैं। यह दल जल स्रोतों के आसपास गश्त करेंगे और इसके साथ ही पूरे वन्य क्षेत्र की निगरानी भी करेंगे। कान्हा पार्क प्रबंधन के आंकड़ों के अनुसार गठित किए गए विशेष दल में कर्मचारियों की संख्या 472 है। इतना ही नहीं, कान्हा नेशनल पार्क के सभी रेंज में वाच टावर स्थापित किए गए हैं और अस्थाई झोपड़ियां भी बनाई गई हैं। जिनके जरिए कान्हा नेशनल पार्क के अधिक से अधिक क्षेत्र में निगरानी की जाएगी। कान्हा पार्क प्रबंधन के अधिकारियों के अनुसार, गठित किए गए विशेष दल के वनकर्मी सिर्फ वन्य प्राणियों की सुरक्षा के लिए जल स्रोतों के आसपास निगरानी ही नहीं करेंगे, बल्कि जल स्रोतों के नियमित रूप से सफाई भी करेंगे। यह जांच पड़ताल भी की जाएगी कि जल स्रोतों में कोई जहरीली वस्तु की मिलावट तो नहीं की गई है। इतना ही नहीं विशेष दल की जिम्मेदारी यह भी होगी कि वे गर्मियों के मौसम में जंगल में लगने वाली आग को बढ़ने से रोकेंगे और यह प्रयास भी किए जाएंगे कि जंगली इलाकों में आग न लग सके। चप्पे-चप्पे पर निगरानी की तैयारी : कान्हा पार्क प्रबंधन से मिली जानकारी के अनुसार पार्क के अधिकांश रेंज में विशेष दल भ्रमण करेंगे। इतना ही नहीं, पार्क के प्रत्येक रेंज में वाच टावर की स्थापना की गई है। जिसके जरिए पाक के चप्पे-चप्पे पर नजर रखी जाएगी ताकि वन्य प्राणियों की सुरक्षा के दायरे को बढ़ाया जा सके और उनकी सुरक्षा को सुनिश्चित किया जा सके। कान्हा पार्क के कुछ रेंज में अस्थाई झोपड़ियों की भी स्थापना की गई है जिनके जरिए पार्क में निगरानी की जाएगी। चार रेंज विशेष संवेदनशील : पार्क प्रबंधन की जानकारी के अनुसार, कान्हा नेशनल पार्क में 4 रेंज संवेदनशील माने गए हैं। ये रेंज है, कान्हा, किसली, मुक्की और सरही।कान्हा रेंज में 12 वाच टावर स्थापित किए गए हैं। इस रेंज में 38 दल निगरानी रखेंगे। किसली रेंज में भी 12 वाच टावर स्थापित किए गए हैं। यहां 39 दल निगरानी करेंगे। मुक्की रेंज में 26 वाच टावर और इतने ही अस्थाई झोपड़ियां स्थापित की गई हैं। जबकि सरही रेंज में सिर्फ चार वाच टावर स्थापित किए गए हैं। लेकिन यहां सर्वाधिक विशेष दल गश्त करेंगे। यहां गश्त करने वाले विशेष दल की संख्या 41 बताई गई है। रेंजदल _ वाच टावर अस्थाई झोपड़ी कान्हा - 38-12-00 किसली - 39-12-00 मुक्की- 00-26- 26- सरही - 41-04-00 सुपखार - 00-14-37 भैसानघाट -00- 16-25 फैन -00-16-22 इनका कहना है कान्हा नेशनल पार्क में वन्य प्राणियों की सुरक्षा के लिए इंतजाम किए जा रहे हैं। जल स्रोतों की विशेष निगरानी की जा रही है। पिछले कुछ वर्षों में जल स्रोतों के समीप किसी भी तरह के शिकार का कोई मामला सामने नहीं आया है। एसके सिंह, फील्ड डायरेक्टर, कान्हा नेशनल पार्क, मंडला।