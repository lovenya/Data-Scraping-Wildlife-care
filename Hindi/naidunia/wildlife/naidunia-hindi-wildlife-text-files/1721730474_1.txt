जिले के पश्चिम वन मंडल के जंगलों में मार्च के महीने में नदी, नाले लगभग सूखने की कगार पर हैं। इस इलाके में सबसे अधिक वन्यजीवों की मौजूदगी पाई जाती है जिनके लिए पीने के पानी की कोई व्यवस्था अब तक नहीं की जा सकी है। वन क्षेत्र के जानकार अकील अहमद के मुताबिक पश्चिम वन मंडल का क्षेत्र हरदा और खंडवा जिले के अलावा महाराष्ट्र प्रांत से भी सटा हुआ है। इस क्षेत्र के जंगलों में रहने वाले वन्यजीवों के सामने पीने का पानी का संकट मार्च का महीना गुजरने के बाद गहरा जाएगा। जंगल के भीतर पानी की कमी होने के कारण वन्यजीव इस इलाके के रहवासी क्षेत्रों तक पहुंचने लगेंगे। इसके अलावा उत्तर और दक्षिण वन मंडल के जंगलों में भी कमोबेश यही स्थिति निर्मित हो रही है। अब खुल रही वन विभाग की नींद जंगल में पानी की कमी को दूर करने के लिए वन विभाग के द्वारा मार्च के महीने में कार्ययोजना तैयार की जा रही है। इसे तैयार करने के बाद वन मुख्यालय भेजा जाएगा। इसे जब मंजूरी मिलेगी तब कार्य प्रारंभ किए जाएंगे। इस कवायद में एक महीने से भी अधिक का समय लग जाएगा और तब तक जंगल के भीतर के नदी-नालों में बूंद भर भी पानी नहीं बच पाएगा। वन सुरक्षा समितियों के सदस्यों की मानें तो जंगलों में पानी की उपलब्धता बनाने के लिए बारिश के तत्काल बाद ही कार्य प्रारंभ किए जाते तो कोई नतीजा निकल जाता लेकिन अब गर्मी का मौसम शुरू होने पर कार्ययोजना तैयार की जा रही है तो उस पर अमल कब शुरू होगा इसका कोई ठिकाना नहीं है। पानी के लिए खर्च होंगे 22 लाख वन विभाग द्वारा वन्यजीवों की प्यास बुझाने के लिए जंगलों में विभिन्न उपाय करने के लिए 22 लाख रुपए की कार्ययोजना तैयार की जा रही है। इसके लिए सभी रेंजों से प्रस्ताव मांगे हैं। इनके आधार पर पूरी योजना तैयार कर शासन को भेजी जाएगी। इसके मंजूर होने के बाद ही रेंज को राशि स्वीकृत कर कार्य प्रारंभ किए जाएंगे। मुख्य वन संरक्षक पीएस चंपावत के अनुसार जल्द ही कार्ययोजना को अंतिम रूप दे दिया जाएगा और शासन को भेजा जाएगा। जलस्रोतों की हो रही सफाई मुख्य वन संरक्षक श्री चंपावत के अनुसार जिले के जंगलों में अभी तो जल स्त्रोतों में पानी मौजूद है लेकिन आने वाले दिनों में समस्या बढ़ जाएगी। इसे देखते हुए जब तक शासन से राशि नहीं मिलती है तब तक जंगल के भीतर मौजूद पानी के स्त्रोतों की साफ-सफाई का कार्य प्रारंभ किया गया है ताकि इनमें पानी की उपलब्धता लंबे समय तक बनी रहे। उन्होंने बताया कि सभी वन परिक्षेत्र के अधिकारियों को पानी की व्यवस्था बनाए रखने के लिए निर्देश दिए गए हैं और जिस क्षेत्र में जल स्त्रोत नहीं है वहां पर भी पानी की वैकल्पिक व्यवस्था की जाएगी। शहरवासियों से नपा मांग रही नलकूप नगर में पानी की किल्लत बढ़ने के कारण अब नपा प्रशासन निजी नलकूप की मदद लेने को विवश है। सीएमओ ने नगरवासियों से उनके घरों में मौजूद नलकूप नगर पालिका को देने की अपील करते हुए कहा है कि जिन लोगों के घरों में नलकूप मौजूद हैं वे नगर पालिका को उपलब्ध करा दें ताकि नगर पालिका द्वारा उनमें मोटर पंप स्थापित कर पेयजल की आपूर्ति की जा सके। नपा सीएमओ ने बताया कि बिजली का बिल भी नगर पालिका द्वारा जमा कराया जाएगा और गर्मी के बाद नपा द्वारा स्थापित मोटर निकाल ली जाएगी।