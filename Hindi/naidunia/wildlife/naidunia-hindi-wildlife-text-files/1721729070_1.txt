रविवार को हिमाचल प्रदेश के एक व्यक्ति द्वारा हरबर्टपुर के रास्ते वन्यजीव अंगों की तस्करी की सूचना मिलने पर एसटीएफ और पुलिस ने जाल बिछाया। इसके तहत हरबर्टपुर पुलिस चौकी के पास ही एसटीएफ और पुलिस ने मुख्य मार्ग पर वाहनों की चेकिंग शुरू कर दी। इस दौरान टीम ने एक बाइक सवार को रोका। पुलिस के अनुसार उसके बैग की तलाशी लेने पर उसमें करीब सात किलो शल्क बरामद हुए। कालसी वन प्रभाग के डिप्टी रेंजर आनंद सिह रावत ने इन शल्कों के पेंगोलिन का होने की पुष्टि की। पुलिस ने बताया कि इसके बाद शल्क के साथ पकड़े गए हेमराज को गिरफ्तार कर लिया गया। पूछताछ में उसने बताया कि वह ग्राम बुतनपुर, पांवटा साहिब भाटा मंडी जिला सिरमौर हिमाचल प्रदेश का निवासी है। पुलिस के मुताबिक वह पेंगोलिन के शल्क लेकर हरिद्वार जा रहा था, जहां इसकी सप्लाई नेपाली मूल के व्यक्ति को होनी थी। गौरतलब है कि उत्तराखंड समेत उत्तर भारत में मिलने वाले "इंडियन थिक टेल्ड पेंगोलिन" के अस्तित्व पर खतरा मंडराने लगा है। उत्तर भारत के राज्यों में इस वन्यजीव का लगातार हो रहा शिकार तो यही बयां करता है। स्थिति की भयावहता को इसी से समझा जा सकता है कि अकेले उत्तराखंड में ही बीते छह वर्षों में पेंगोलिन के करीब साढ़े चार क्विंटल शल्क बरामद हो चुके हैं।