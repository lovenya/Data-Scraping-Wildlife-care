पांच वर्ग किमी के इस विशेष बाड़े में वर्तमान में तीन तेंदुआ घूम रहे हैं, जिन्हें बाहर करने का अभियान चलाया जा रहा है। 15 दिन पहले तक बाड़े में पांच तेंदुआ थे, जिनमें से दो निकाले जा चुके हैं। चीता लाए जाने से पहले इस बाड़े को तेंदुआ मुक्त करना है। वन्यजीव विशेषज्ञों के अनुसार चीता फुर्तीला जरूर होता है लेकिन उसकी तुलना में तेंदुए शिकार करने में अधिक शातिर होते हैं। वह चीता के मुकाबले अधिक शक्तिशाली भी होते हैं। इससे चीतों के साथ संघर्ष में चीतों को नुकसान की आशंका रहेगी। बता दें कि चीता को किसी अन्य वन्यजीव से कोई संकट न आए इसके लिए करीब 16 फीट ऊंचाई तक चैनलिंग जाली लगाकर बाड़ा बनाया गया है। इसमें फेसिंग भी की जा रही है। पार्क के संचालक प्रकाश वर्मा बताते हैं कि जंगल में रहने वाले हर मांसाहारी वन्यप्राणी को एक-दूसरे से खतरा होता है। सबसे ज्यादा खतरा शावकों को होता है। चीतों के सुरक्षित प्रजनन और सुरक्षा के लिए बाड़ा उपयोगी साबित होगा। वर्मा हाल ही में नामीबिया से चीता की देखरेख का प्रशिक्षण लेकर लौटे हैं। बाड़े में पिछले दिनों शाकाहारी जीव लाकर छोड़े गए हैं ताकि चीतों को लाने पर उनके शिकार की कमी न रहे। अभी बाड़े में फेसिंग का काम पूरा न हो पाने के चलते पांच तेंदुए घुसपैठ करने में कामयाब हो गए थे। ज्ञात हो कि 135 वर्ग किमी में फैले पालपुर के जंगल में 115 तेंदुआ हैं। हालांकि यहां बाघ नहीं है। पांच महीने बाड़े में रहेंगे चीता चीता लाए जाने का अनुबंध भारत सरकार ने नामीबिया से कर लिया है। यहां चीता आने पर करीब चार महीने उन्हें इस बाड़े में रखा जाएगा। वे एक बार यहां के वातावरण में घुल-मिल जाएंगे, तब सबसे पहले नर चीता को बाड़े से बाहर खुले जंगल में छोड़ा जाएगा। जब वह खुले जंगल में रहने और शिकार करने में सफल हो जाएगा, तब मादा चीता को भी छोड़ा जाएगा। जहां से चीता ला रहे हैं, वहां चीता, तेंदुआ और शेर साथ-साथ रहते हैं। एक-दूसरे से उनके शावकों को ही ज्यादा खतरा होता है। नामीबिया-दक्षिण अफ्रीका से मई में आए चीता विशेषज्ञों से भी इस बारे में चर्चा हुई है। परियोजना बनाते समय भी इन बिंदुओं पर विचार किया जा चुका है। बाकी चीता हमारे लिए भी नया है। हम भी सीख ही रहे हैं। - जेएस चौहान, मुख्य वन्यप्राणी अभिरक्षक मप्र।