नंदनवन में विदेशी परिंदों को गर्मी से जूझना नहीं पड़ेगा, क्योंकि प्रबंधन ने इस वर्ष टेम्प्रेचर मीटर खरीदने का निर्णय लिया है। नंदनवन में जैसे ही पारा 35 डिग्री से ऊपर जाएगा, तापमान को कम करने के लिए प्रबंधन तुरंत पानी की व्यवस्था करेगा। प्रबंधन एक या दो दिन में मशीन खरीद लेगा। विदेश से लाए गए परिंदे अधिक गर्मी बर्दाश्त नहीं कर सकेंगे, इसलिए प्रबंधन पहले से ही सचेत हो गया है। नंदनवन में फॉगिंग पाइप, स्प्रींकलर, ग्रीन शेड आदि की व्यवस्था कर दी गई है। बाड़े में अभी तक कूलर नहीं लगाए गए हैं, प्रबंधन का दावा है कि एक या दो दिन में कूलर लगा दिया जाएगा। नंदनवन के वन्यजीवों को गर्मी से राहत दिलाने के लिए अब सुबह और शाम नहलाया जाएगा। इसके लिए जू प्रबंधन तैयारी कर रहा है। सभी बाड़ों में पीने के लिए समुचित व्यवस्था कर दी गई है। मार्च में ही यहां पर खस और ग्रीन नेट लगाया जा रहा है। जंगल सफारी बनने के बाद ज्यादातर वन्यजीवों को जंगल सफारी में शिफ्ट किया जा चुका है। लेकिन अभी भी नंदनवन में एक लायन, चार भालू, चार पैंथर, लकडबग्घा, लोमड़ी और सियार हैं। प्रबंधन ने सभी बाड़ों में स्प्रींकलर तथा घास लगवा दिया है, ताकि वन्य जीवों को गर्मी से बचाया जा सके। भालू के बाड़े में जीआइ पाइप लगा दिया गया है। पंप को दो-दो घंटे में चलाया जाता है, जिससे वातावरण में ठंडक बनी रहती है। नंदनवन में अधिकांश बाड़े पेड़ों के नीचे हैं। इसलिए तापमान कुछ कम रहता है। फिर भी मौसमी बीमारियों का शिकार न हों इसलिए जू प्रबंधन खासा इंतजाम कर रहा है। शुतुरमुर्ग के लिए बनाया शेड नंदनवन प्रबंधन ने शुतुरमुर्ग को गर्मी से बचाने के लिए दस फीट ऊंचे शेड का निर्माण किया है। परिंदों के रात में रहने के लिए अलग से कमरे का भी निर्माण किया है। तोते को गर्मी से बचाने के लिए खस लगा दिया गया है। इस सप्ताह के भीतर लगेगा कूलर नंदनवन के अधिकारी ने बताया कि सभी वन्यजीवों के बाड़ों में गर्मी से राहत दिलाने के लिए कूलर लगाने की कवायद चल रही है। एक सप्ताह के भीतर नंदनवन के बाड़ों में कूलर लगा दिया जाएगा। वर्जन नंदनवन में वन्यजीवों और विदेशी परिंदों को गर्मी से बचाने के लिए तैयारी 90 प्रतिशत पूरी कर ली गई है। कूलर लगाना है, वह भी जल्द लग जाएगा। सुनिल श्रीवास्तव, एसडीओ नंदनवन