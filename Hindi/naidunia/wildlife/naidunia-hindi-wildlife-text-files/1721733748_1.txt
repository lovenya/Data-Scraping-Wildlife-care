कोरबा (नईदुनिया प्रतिनिधि)। कटघोरा वन मंडल में 11 केवी लाइन के तार के चपेट में आने से लोनर हाथी की मौत हो गई थी। इस मामले में वन विभाग ने वन्य प्राणी संरक्षण अधिनियम के तहत अज्ञात लोगों के विरूद्ध मामला दर्ज किया है। मामले की जांच की जा रही है, दोषी पाए जाने पर आगे कार्रवाई की जाएगी। वहीं इसके साथ ही पशु चिकित्सकों की तीन सदस्यीय टीम ने पोस्टमार्टम की कार्रवाई पूरी की और जंगल में ही मृत हाथी का अंतिम संस्कार कर दिया। कटघोरा वन मंडल के पसान वन परिक्षेत्र अंतर्गत जल के सर्किल में 60 हाथियों का झुंड डेरा डाला हुआ है। इस झुंड में एक लोनर हाथी भी शामिल था, जो झुंड से अलग आसपास ही विचरण कर रहा था। सोमवार की सुबह भी लोनर हाथी पनगवां के बैगापार खंजरपार के जंगल से गुजर रहे 11 केवी करंट प्रवाहित तार की चपेट में आ गया। इससे उसकी मौके पर ही मौत हो गई। तार विद्युत वितरण विभाग द्वारा क्षेत्र में बिजली आपूर्ति करने के लिए लगाया गया था, पर दो खंभों के बीच तनाव कम होने के कारण विद्युत प्रवाहित तार जमीन से दस फीट की ऊंचाई पर लटक रहा है। इससे हाथी का सूढ़ करंट प्रभावित तार के संपर्क में आ गया। जानकारी मिलने पर डीएफओ कुमार निशांत सहित विभाग के अधिकारी और कर्मचारी मौके पर पहुंच कर घटनास्थल का निरीक्षण किया। इसके साथ ही पशु चिकित्सा विभाग कटघोरा के पशु चिकित्सक साहू, पैकरा व पोड़ी के डा पटेल की तीन सदस्यीय टीम ने वन अफसरों की मौजूदगी में पोस्टमार्टम की कार्रवाई पूरी की और बिसरा जांच के लिए लैब भेजने रख लिया। साथ ही हाथी दांत को निकाल कर वन मंडल कार्यालय में सुरक्षित रख दिया है। प्रधान मुख्य संरक्षक वन्य प्राणी अवगत कराते हुए अनुमति लेने के बाद विधिवत दांत का विनष्टीकरण किया जाएगा। वन विभाग ने बुधवार को मामला कायम कर विवेचना में लिया है। 200 डेंजर पाइंट, सूचना के बाद भी विभाग ने नहीं की कार्रवाई विभाग का कहना है कि क्षेत्र में लगभग 200 डेंजर पाइंट है। जहां हाथियों को खतरा बना हुआ है। इसकी सूचना विद्युत वितरण विभाग को कई बार दी जा चुकी है। साथ ही तार को उपर करने कहा गया है, पर अभी तक वितरण विभाग द्वारा सकारात्मक पहल नहीं की जा सकी है। इससे हाथियों को खतरा बना हुआ है। ग्रामीणों ने करीब छह माह पहले मौके पर करंट प्रवाहित तार लटके होने की जानकारी दी थी। वन मंडलाधिकारी कटघोरा कुमार निशांत ने बताया कि मामले में वन्य प्राणी संरक्षण अधिनियम के तहत कार्रवाई की गई है।