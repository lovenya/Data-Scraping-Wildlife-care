0 जंगलों में खाने पीने नहीं मिलने से बस्तियों की ओर कर रहे रुख रायगढ़ । नईदुनिया न्यूज जिले के वनों का आकार सिमटने से वन्य जीवों के रहने का संकट गहरा रहा है। धरमजयगढ़ व छाल के बाद अब बरमकेला में हाथियों ने डेरा जमा लिया है। वहीं हाथियों को जंगल में खाने पीने नहीं मिलने से वह गांव की ओर अपना रुख कर किसानों की फसल को नुकसान पहुंचा रहे हैं। धीरे-धीरे जिले के जंगल सिमटते जा रहे हैं। इसका मुख्य कारण पेड़ों की कटाई से उजाड़ हो रहे घने जंगल है। ऐसे में वहां रहने वाले वन्य जीवों पर संकट गहरा रहा है। बताया जा रहा है कि जिले के जंगलों में अंधाधुंध पेड़ों की कटाई हो रही है। वन विभाग उन तस्करों पर कार्रवाई नहीं कर रही है। जिससे उनके द्वारा पेड़ों के कटाई अनवरत जारी है। वहीं विभाग पेड़ों की ठूंठ का पीओआर कर खानापूर्ति कर रही है। पेड़ों की कटाई से जंगल कम हो रहे हैं। जिससे हाथी समेत अन्य जानवर जंगल में रहने की बजाये गांव की ओर भोजन की तलाश में भटक रहे हैं। हाथी पहले धरमजयगढ़, छाल, घरघोड़ा व जुनवानी क्षेत्र में अधिक आवाजाही करते थे। लेकिन अब जंगल उजाड़ होने से वह बरमकेला व सारंगढ़ के जंगल की ओर रुख कर रहे है। लोगों की माने तो सारंगढ़ व बरमकेला क्षेत्र में करीब 10 साल पहले हाथी आते थे, लेकिन इस साल कई बार आ चुके हैं। वहीं क्षेत्र में हाथी आने से ग्रामीणों में दहशत का माहौल है। फसल कर रहे है बर्बाद सारंगढ़ व बरमकेला क्षेत्र के ग्रामीणों इन दिनों दहशत में है। क्योंकि हाथी उनकी खड़ी फसल को बर्बाद कर रहे हैं। जिससे उनकी मेहनत पर पूरा पानी फिर रहा है। वहीं हाथी घरों को भी तोड़फोड़ देते हैं। विभाग द्वारा दिए मुआवजा राशि उतनी नहीं मिलती की उसका भरपाई किया जा सके। अधर में लटका गजराज प्रोजेक्ट हाथियों द्वारा फसलों को नुकसान करने व गांव की ओर आने से रोकने वन विभाग ने गजराज प्रोजेक्ट बनाया था, लेकिन प्रोजेक्ट सही तरीके से नहीं बनने से राज्य शासन ने उसे मंजूरी नहीं दी। जिससे गजराज प्रोजेक्ट अधूरा है और हाथी को उनका रहवास नहीं मिलने से वह जंगल छोड़ गांव की ओर आ रहे हैं।