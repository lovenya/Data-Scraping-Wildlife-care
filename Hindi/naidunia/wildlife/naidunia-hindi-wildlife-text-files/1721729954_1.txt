शेरनियों के व्यवहार पर भारतीय वन्यजीव संस्थान (डब्ल्यूआईआई) ने चौंकाने वाला खुलासा किया है। पहली बार यह तथ्य सामने आया है कि शेरनियां कुनबे के मुखिया शेर के प्रति वफादारी नहीं, बल्कि बेवफाई कर रही हैं। शेरनियों के इस व्यवहार का खुलासा गुजरात के गीर नेशनल पार्क में किए गए अध्ययन में किया गया। वहीं, गीर के शेरों में एक अभूतपूर्व बदलाव यह भी आया है कि ये अब मानव का शिकार भी करने लगे हैं। शेरनियों के व्यवहार पर किए गए अध्ययन को संस्थान की वार्षिक शोध संगोष्ठी में साझा किया गया। वरिष्ठ वैज्ञानिक डॉ. वाईवी झाला के मुताबिक पिछले 10 सालों के अध्ययन में यह बात सामने आई कि शेरनियां अपने कुनबे के मुखिया शेर से ही संबंध नहीं बना रहीं, बल्कि अन्य शेरों के साथ भी वह संबंध बना रही हैं। इससे यह प्रचलित अवधारणा भी टूटी है कि जिन शावकों को शेरनियां जन्म देती हैं, उनका पिता मुखिया शेर होता है। डॉ. झाला के अनुसार जब भी किसी मुखिया शेर का इलाका खत्म होता है और नया शेर उसकी जगह लेता है तो वह सबसे पहले शावकों को मार देता है। क्योंकि शावकों को जन्म देने की तीन साल की अवधि तक शेरनियां संबंध नहीं बनाती हैं। हालांकि शावकों के मर जाने की सूरत में ही वह संबंध बनाने को राजी होती है। शेरनियां भी नए मुखिया के इस रवैये से वाकिफ होती हैं, इसलिए वह कुनबे के सभी शेरों से संबंध बना लेती हैं। ऐसे में इनमें से कोई भी शेर मुखिया बनता है तो वह यह समझता है कि ये शावक उसके ही हैं और वह इनकी जान नहीं लेता है। आठ लोगों को मार चुके शेर आजादी से पहले गीर में करीब 50 शेर थे, जिनकी संख्या अब 500 पार कर गई है। शेर नेशनल पार्क के 1800 वर्ग किलोमीटर के दायरे से बाहर आकर 10 हजार वर्ग किलोमीटर के दायरे में विचरण कर रहे हैं। यही वजह है कि एक साल पहले तक शेर वन्यजीवों व आसपास के मवेशियों के शिकार तक ही सीमित थे, मगर इस एक साल से अब तक शेर आठ लोगों को मारकर खा चुके हैं। भारतीय वन्यजीव संस्थान के वरिष्ठ वैज्ञानिक डॉ. वाईवी झाला ने बताया कि आने वाले समय में शेरों का हमला और बढ़ेगा। इसके लिए गुजरात सरकार को सुझाव दिया गया है कि अतिरिक्त शेरों को अन्यत्र शिफ्ट किया जाए। पूर्व में शुरू की गई कसरत के क्रम में सुप्रीम कोर्ट ने वर्ष 2013 में गुजरात सरकार को आदेश दिए थे कि छह माह के भीतर शेरों को मध्य प्रदेश की वाइल्ड लाइफ सेंचुरी में शिफ्ट करे। इस बीच गुजरात सरकार ने योजना बनाई है कि गुजरात में ही पोरबंदर के पास बरड़ा वाइल्ड लाइफ सेंचुरी में शेरों को शिफ्ट किया जाएगा।