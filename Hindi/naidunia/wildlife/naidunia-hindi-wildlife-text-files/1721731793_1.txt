उल्लेखनीय है कि जिले के सिलावद के समीप पांचपुला फाटे के समीप शुक्रवार सुबह ग्रामीणों ने तेंदुए को देखा। लोग शोर मचाने लगे तो सुबह करीब सात बजे तेंदुआ पेड़ पर चढ़ गया। यह खबर क्षेत्र में तेजी से फैली और मौके पर लोगों की भीड़ जमा हो गई। वहीं ग्रामीणों ने इस बात की सूचना वन विभाग के अधिकारियों को दी। इस पर टीम मौके पर पहुंची। वहीं पुलिस व राजस्व विभाग के दल भी ग्रामीणों की सुरक्षा में तैनात रहे। ग्रामीण तेंदुए के फोटो खींचने और वीडियो बनाने में व्यस्त रहे। वन विभाग के दल ने लोगों को दूर हटाया और तेंदुए के पेड़ से नीचे उतरने का इंतजार करते रहे। दोपहर करीब एक बजे तेंदुआ पेड़ से उतर कर ग्राम रायचुली की ओर भागा और आधा किमी दूर एक गड्ढे में छिप गया। इस पर वन विभाग और पुलिस टीम के साथ ही ग्रामीण भी तेंदुए के पीछे भागे। वहां भी लोगों की भीड़ लगने लगी। तेंदुआ गड्ढे में करीब चार घंटे तक छिपा रहा और शाम करीब पांच बजे वहां से निकलकर पहाड़ी की ओर भाग गया। इसके बाद वन विभाग के दल ने राहत की सांस ली। सूखे कुएं में गिरे हिरण का अंधेरे में बचाया उधर जिले के ग्राम जाहूर के समीप तलाईपुरा में गुरुवार देर शाम एक हिरण खेत के सूखे कुएं में गिर गया। इस बात की जानकारी ग्रामीणों ने वन विभाग की टीम को दी। इस पर टीम ने तुरंत मौके पर पहुंच कर हिरण को सकुशल बाहर निकाल कर जंगल में छोड़ा। ग्रामीणों ने बताया कि आसपास के क्षेत्र में 8-10 हिरणों का समूह देखा जा रहा है। वनरक्षक राजेंद्र सिंह चौहान ने बताया कि ग्रामीणों से सूचना मिलने पर टीम के साथ तुरंत मौके पर पहुंचे और सूखे कुएं से हिरण के बच्चे को सकुशल बाहर निकाला गया। वह पूरी तरह से स्वस्थ है। पंचनामा बनाकर उसे जंगल में छोड़ा गया है। जंगल की ओर गया तेंदुआ सिलावद के समीप शुक्रवार सुबह एक तेंदुआ पेड़ पर चढ़ गया था। सूचना पर अमले को तुरंत मौके पर पहुंचाया गया। पेड़ से उतर कर तेंदुआ कुछ दूरी पर गड्ढे में छिप गया था। शाम करीब पांच बजे तेंदुआ निकलकर जंगल की ओर भाग गया। जाहूर के समीप सूखे कुएं में गिरे हिरण को सकुशल निकालकर जंगल में छोड़ा है। -डा. अनुपम सहाय डीएफओ बड़वानी बड़वानी ब्रेकिंगः तेंदुआ पेड़ पर चढ़ा, वन विभाग की टीम काे रेसक्यू के लिए बुलाया... pic.twitter.com/lBb4iSqJId — NaiDunia (@Nai_Dunia) July 2, 2021 बड़वानी में तेंदुआः वन विभाग की टीम तेंदुआ काे रेसक्यू करने में जुटी, भीड़ बनी परेशानी.... pic.twitter.com/QdPDDRDQ4L — NaiDunia (@Nai_Dunia) July 2, 2021