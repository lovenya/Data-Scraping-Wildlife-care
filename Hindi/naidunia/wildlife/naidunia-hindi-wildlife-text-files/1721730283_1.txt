हमले के बाद बाघ उस बालक को रेलवे ट्रैक के पास छोड़कर भाग गया। जब तक उसके परिजन उस तक पहुंचे तब तक बालक दम तोड़ चुका था। बुदनी रेंज में एक महीने में बाघ ने दूसरे बच्चे का शिकार किया है। लेकिन वन अमला बाघ को पकड़ने में अब तक नाकाम रहा है। बाघ के हमले के कारण आसपास के इलाके में दहशत है। सोमवार सुबह करीब 9.30 बजे किशोर परते अपने नौ साल के बेटे शेखर परते और साले कन्हैया के साथ जंगल में लकड़ी बीनने के लिए गए थे। करीब 11 बजे जंगल से लकड़ी लेकर वापस लौट रहे थे तभी सतकुंडा के पास अचानक बाघ ने शेखर पर हमला कर दिया और उसे उठाकर रेलवे ट्रेक की ओर भाग गया। हमले से घबराए शेखर के पिता और अन्य लोगों ने घटना की सूचना स्थानीय नागरिकों को दी। इसके बाद कुछ ही देर में बड़ी संख्या में लोग और वन अमला घटनास्थल पर पहुंच गया। लेकिन तब तक काफी देर हो चुकी थी। शेखर लहूलुहान हाल में घटना से करीब 100 मीटर दूर इटारसी की ओर जाने वाले रेलवे ट्रेक के पास खंभा नंबर 772-25 के पास पड़ा मिला। उसकी गर्दन पर बाघ के दांत और पैरों पर घसीटने के निशान दिख रहे थे। जब पास जाकर लोगों ने देखा तो उसकी सांसें थम चुकी थी। बालक के शव को अस्पताल लाया गया। जहां डॉक्टरों ने पोस्टमार्टम कर शव परिजनों को सौंप दिया। मालूम हो कि 23 अक्टूबर को बुदनी के खंडाबड़ गांव की कक्षा पांचवी की छात्रा नीतू पर बाघ ने हमला कर दिया था, जिसमें बालिका की मौत हो गई थी। पिता बोला- मेरी आंखों के सामने बाघ ने बेटे की जान ले ली, मैं मर क्यों नहीं गया बाघ के हमले में मारे गए बालक के पिता किशोर ने बिलखते हुए बताया कि उसकी आंखों के सामने ये सब हो गया और मैं कुछ नहीं कर पाया। बाघ मेरे बेटे को आंखों के सामने घसीट ले गया। मैं उसी समय मर क्यों नहीं गया। जंगल में जाने पर डर तो लगता था लेकिन क्या करते। पेट पालने के लिए लकड़ी बीनने जाना भी जरूरी था। ग्रामीण वन क्षेत्र में फिलहाल न जाएं बालक अपने परिजन के साथ वन क्षेत्र में लकड़ी बीनने गया था। जहां बाघ ने उस पर हमला कर दिया। इससे उसकी मौके पर ही मौत हो गई। वन विभाग की ओर से दस हजार की सहायता राश्ाि दी गई है। वरिष्ठ अफसरों को भी घटना से अवगत करा दिया है। ग्रामीणों को हिदायत दी गई है कि अभी वनक्षेत्र में न जाएं, क्योंकि बाघ का मूवमेंट लगातार बना हुआ है। एसएन खरे, वन परिक्षेत्र अधिकारी, बुदनी