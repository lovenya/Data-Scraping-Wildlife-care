भोपाल (राज्य ब्यूरो)। बाघ, तेंदुए, चीतल, मोर आदि के बारे में चर्चा होती रहती है लेकिन वनों एवं जलीय क्षेत्रों में पाए जाने वाले कुछ जीव- जंतु ऐसे भी हैं जो अत्यंत दुर्लभ हैं, लेकिन इन पर शोध कार्य बहुत ही कम हुए हैं। ऐसी ही प्रजातियों पर चर्चा करने व जागरूकता बढ़ाने के उद्देश्य से भोपाल में शनिवार को लैसर नान स्पीशीज आफ मध्य प्रदेश पर आधारित द्वितीय कार्यशाला का आयोजन किया गया। राज्यपाल मंगुभाई पटेल ने कार्यशाला का उद्घाटन किया। राज्यपाल ने कहा कि सृष्टि की सभी रचनाओं का संरक्षण मानव का दायित्व है। इस दायित्व के निर्वहन के लिए ही प्रकृति ने मानव को मानसिक, शारीरिक शक्तियां, करुणा, दया और संवेदनशीलता के भाव दिए है, लेकिन मानव ने इन शक्तियों का पराक्रम प्रकृति के साथ खिलवाड़ में किया है। आज चार मौसमों का अनुभव एक दिन में होने लगा है। उन्होंने अपेक्षा की है कि जैव विविधता के महत्व, उपयोगिता और मानव की भूमिका के संबंध में बच्चों को संवेदनशील बनाया जाए। उनके लिए अध्ययन यात्राएं एवं अन्य जनजागृति के कार्यक्रम व्यापक स्तर पर किए जाएं। सम्मेलन का विषय अल्प ज्ञात (लैसर) जीव-जंतु विविधता के प्रबंधन की चुनौतियां और संरक्षण के प्रयास है। सम्मेलन का आयोजन एनवायरमेंटल प्लानिंग एंड कोर्डिनेशन आर्गेनाइजेशन एप्को, भोपाल के सभागार में किया गया। रविवार को कार्यशाला का समापन होगा। राज्यपाल श्री मंगुभाई पटेल ने कार्यक्रम में जैव विविधता बोर्ड द्वारा प्रकाशित मध्यप्रदेश के वनों में विलुप्तप्राय औषधियां, वृक्ष और प्रजातियाँ पुस्तिका का लोकार्पण किया। pic.twitter.com/XYakjqKlsi — Governor of Madhya Pradesh (@GovernorMP) January 20, 2024 कार्यशाला में वाइल्ड लाइफ इंस्टीट्यूट आफ इंडिया के विज्ञानी डा. सल्वाडोर लिंगडोह ने मानव द्वंद्व से भेड़ियों की विलुप्त होती प्रजाति पर चिंता व्यक्त करते हुए संरक्षण के लिए उपाए बताए। वाइल्ड लाइफ कंजर्वेशन ट्रस्ट मुंबई के रिसर्च हेड आदित्य जोशी ने पैंगोलिन की प्रजाति पर की जा रही रिसर्च के बारे में विस्तार से जानकारी दी। उन्होंने बताया कि सतपुड़ा और पेंच टाइगर रिजर्व में तो पैंगोलिन की प्रजनन प्रक्रिया भी शुरू हो गई है। पैंगोलिन ने इन क्षेत्रों में बच्चों को जन्म दिया है और इससे इनकी संख्या में बढ़ने की संभावना है। अब प्रयास यह किए जाएं कि उन्हें शिकारियों से बचाया जा सके।