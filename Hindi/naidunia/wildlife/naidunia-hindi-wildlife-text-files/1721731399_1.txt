इंदौर (नईदुनिया प्रतिनिधि)। हाथी दांत से बने आभूषण की तस्करी मामले में स्पेशल टास्क फोर्स (एसटीएफ) ने सिंगरौली से एक और तस्कर को गिरफ्तार किया है। पूछताछ में सामने आया कि तस्कर उच्च तकनीक में काफी कुशल है और वन्य प्राणियों के अंगों की तस्करी के लिए वह यूट्यूब पर वीडियो शेयर करता था। इन्हें देखकर आरोपित से खरीदार संपर्क करते थे। वहीं से सौदे की शुरूआत होती थी। ग्राहक पर भरोसा होने के बाद मोबाइल नंबर का दिया जाता था। सौदे की रकम भी कोड वर्ड में तय होती थी। मिली तेंदुए की खाल 10 अगस्त 2020 को उज्जैन-देवास बायपास पर फौजी ढाबे के पास एसटीएफ और उज्जैन वन विभाग ने रोहित पिता जीवन बिसलावत को रोका। तलाशी में बैग में तीन नग हाथी दांत से बने कड़े और गोहा के आभूषण मिले। साथ ही दो नग हत्था जोड़ी भी मिले। रोहित से पूछताछ में विजय गुर्जर का नाम सामने आया। दबिश के दौरान वह फरार हो गया। महीनेभर बाद विजय सहित दो अन्य तस्कर सिंगरौली के बैढ़न में एसटीएफ और वन विभाग के हत्थे चढ़े। उस दौरान ढाई किलो वजनी तेंदुए की खाल और पेंगुलिंग जब्त किया। उसके बाद सामने आया कि विजय की हाथी दांत के आभूषण मामले में एसटीएफ को पहले से तलाश थी। बुधवार को इंदौर की टीम उसे सिंगरौली से लेकर आई। गुरुवार को कोर्ट ने एक दिन का रिमांड दिया। पूछताछ के दौरान सामने आया है कि तस्कर ग्राहक ढूंढने के लिए सोशल मीडिया और वीडियो शेयर एप्लीकेशन का भरपूर इस्तेमाल करता था। अन्य राज्यों के तस्करों से जुड़े तार सिंगरौली से पकड़कर लाए गए तस्कर विजय से इंदौर एसटीएफ को कुछ महत्वपूर्ण जानकारी मिली है। बताया जाता है कि हाथी दांत से बने हाथों के कड़ों को बेचने की तैयारी थी। इसके लिए अन्य राज्यों के तस्करों से संपर्क किया था। पूछताछ के आधार पर अब एसटीएफ बुरहानपुर और छत्तीसगढ़ में जांच आगे बढ़ाने वाली है। यहां तक अंतरराष्ट्रीय तस्कर गिरोह की भूमिका भी सामने आई है। छत्तीसगढ़ से निकालेंगे जानकारी तस्कर विजय मूलतः छत्तीसगढ़ के जिला बलरामपुर के ग्राम गुडूर का निवासी है। एसटीएफ अब विजय से जुड़ी सारी जानकारी जुटाने में लगी है। सिंगरौली मामले में बाकी दोनों आरोपी भी छत्तीसगढ़ के अलग-अलग जिलों में रहते थे। विजय की कॉल डिटेल भी निकाली जा रही है।