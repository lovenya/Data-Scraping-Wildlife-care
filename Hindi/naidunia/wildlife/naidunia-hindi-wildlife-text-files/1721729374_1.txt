बीते गुरुवार को हाथियों के दल को बांसकाटा-बढ़ाईपाली के जंगल में देखा गया है। डिप्टी रेंजर सालिकराम डडसेना के मुताबिक हाथियों की संख्या 6 है, जिसमें दो बच्चा हाथी शामिल है। जंगली हाथियों के दल की क्षेत्र में एक बार फिर से आमद को लेकर क्षेत्र के किसान परेशान हैं। इसका प्रमुख कारण सूखे की मार झेल रहे किसान जैसे-तैसे अपनी फसलों को बचाने में जुटे हुए हैं। खेतों के आसपास उपलब्ध जल स्रोतों से खेतों की सिंचाई करने में लगे हुए हैं। ऐसे में हाथियों की आमद के चलते रात में खेतों में जाने अथवा रखवाली करने में घबराने लगे हैं। वहीं फसलों की रक्षा करने में लगे किसान इन हाथियों के दल से फसलों के नुकसान को बचाने की चिंता सताने लगी है। क्योंकि हाथी द्वारा खेतों में चलने से ही फसलों को भारी नुकसान होता है। 20 किलोमीटर के दायरे में कर रहे विचरण ओडिशा से पिथौरा क्षेत्र में घुस आए इन जंगली हाथियों के दल को विगत तीन दिनों में तीन अलग-अलग स्थान पर देखने की खबर है। मंगलवार को गिरना-टिकरापारा वन क्षेत्र में देखा गया था। वहीं बुधवार को ग्राम पंडरीखार के जंगल कक्ष क्रमांक 211 में देखा गया। वहीं गुरुवार को बांसकाटा-बढ़ाईपाली के जंगल कक्ष क्रमांक 214 में देखा गया है। गुरुवार देर रात हाथियों का दल जंगल से निकल कर ग्राम मोहदा, भुरकोनी एवं बुंदेली की ओर रुख करने की खबर है। उक्त वन क्षेत्र में विचरण करने का दायरा करीब 20 किलोमीटर है। इससे अनुमान लगाया जा रहा है कि रोज बदलते ठिकाने व विचरण का दायरा बदलने का मुख्य कारण लोगों के हुजूम को माना जा रहा है। वन कर्मियों की लाख कोशिशें के बावजूद लोग जंगल में छिपकर आराम फरमा रहे हाथियों को उत्सुकतावश देखने पहुंच रहे हैं। ग्रामीणों के शरारत का सामना करना पड़ रहा है। समय-समय पर दल द्वारा लोगों को दौड़ाए जाने की भी खबर है। हालांकि अभी तक किसी तरह के जनहानि की खबर नहीं है। किंतु लोगों के शरारत से हाथियों के भड़कने और हिंसक घटना से नहीं रोका जा सकता। वन अमला मुस्तैद हाथियों के आमद के बाद डिप्टी रेंजर सालिकराम डडसेना के नेतृत्व में वन रक्षक दीनाराम डडसेना, पोखराम साहू, सतीश सिन्हा, अमृतलाल आवले, सीताराम धु्रव, लेखराम धु्रव, विष्णु दास मानिकपुरी के अलावा चौकीदार आदि हाथियों की सुरक्षा में लगे हैं। वहीं इन्हें देखने पहुंचने वाले ग्रामीणों के हुजूम को नियंत्रित कर हाथियों के नजदीक न जाने की हिदायत दे रहे हैं। रात में निकलते हैं खेतों की ओर दिन भर घने जंगल में छिपे हाथियों का दल अंधेरा होते ही खेतों में पहुंचते हैं। धान की फसल में निकले हुए बालियों से धान खींचकर अपना आहार बना रहे हैं। हालांकि वन विभाग द्वारा प्रभावित किसानों को नुकसानी के लिए मुआवजा दिए जाने की बात कही जा रही है। लेकिन विभाग द्वारा दिया जा रहा मुआवजा नुकसानी के एवज में कम होना बताया जा रहा है। बहरहाल क्षेत्र में हाथियों की एक बार फिर आमद के बाद क्षेत्र के किसान फसलों की सुरक्षा को लेकर चिंतित नजर आ रहे हैं। जबकि फसल कटाई को दो माह है। ऐसी स्थिति में इन हाथियों के दल की मौजूदगी लंबे समय तक रहती है तो किसानों के लिए और भी परेशानी की बात होगी। पांच साल से पहुंच रहे हैं हाथी विगत पांच वर्षों से हाथियों की आमद क्षेत्र में हो रही है। खरीफ और रबी सीजन के दिनों में हाथियों के दल का आगमन क्षेत्र में हो रहा है। सर्वाधिक मौजूदगी पिथौरा वन परिक्षेत्र अंतर्गत ही हुआ है। बाद में ग्रामीण इन्हें ओडिशा की ओर खदेड़ते हैं। ---