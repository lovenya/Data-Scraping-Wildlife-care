Satpura Tiger Reserve:आशीष दीक्षित, नर्मदापुरम। सतपुड़ा टाइगर रिजर्व (एसटीआर) में वन और वन्य प्राणियों की सुरक्षा के लिए अब ड्रोन से नजर रखी जाएगी। इसके लिए प्रबंधन ने ड्रोन टीम का गठन किया है और इस परियोजना को ईगल आइ नाम दिया गया है। अब पन्ना टाइगर रिजर्व के बाद एसटीआर ड्रोन से निगरानी की सुविधा वाला मध्य प्रदेश का दूसरा रिजर्व बन गया है। एसटीआर प्रबंधन द्वारा जंगल में आग की घटनाओं का पता लगाने और गर्मी के दिनों में वन्य प्राणियों के लिए पानी की व्यवस्था सुचारू बनाने के लिए ड्रोन का सहारा लिया जाएगा। लगभग 500 मीटर की ऊंचाई तक उड़ने में सक्षम यह ड्रोन रिजर्व की 122 बीटों की निगरानी करेगा। एसटीआर प्रबंधन ने टेंडर के माध्यम से पांच लाख रुपये की लागत से हाई रिजोल्यूशन कैमरे वाला ड्रोन खरीदा है। रिजर्व के पांच कर्मचारियों को संबंधित ड्रोन कंपनी एक पखवाड़े से प्रशिक्षण दे रही है। इससे लिए जाने वाले फोटो, वीडियो का रिकार्ड क्षेत्र संचालक कार्यालय में सुरक्षित रहेगा। यह पूरी तरह से गोपनीय भी रखा जाएगा। नर्मदापुरम के अलावा अलग-अलग स्थानों पर ड्रोन का संचालन होगा। ड्रोन आपरेटर रोस्टर अनुसार परिक्षेत्र के अधिकारी के निर्देश पर ड्रोन उड़ाकर निगरानी करेंगे। वन्य प्राणियों के लिए करेंगे पानी का इंतजाम एसटीआर के क्षेत्र संचालक एल. कृष्णमूर्ति के मुताबिक गर्मी में पानी के लिए वन्य प्राणियों को भटकना न पड़े, इसके लिए ड्रोन के माध्यम से सभी जलस्रोतों पर नजर रखी जाएगी। एसटीआर प्रबंधन की ओर से 200 जलस्रोत चिह्नित किए गए हैं जहां वन्य प्राणी अकसर पानी पीने आते हैं। पन्ना में अगस्त, 2021 से नजर रख रही ड्रोन स्क्वाड प्रदेश में जंगल की निगरानी के लिए ड्रोन का सबसे पहले उपयोग पन्ना टाइगर रिजर्व में एक अगस्त, 2021से श्ाुरू हुआ है। पन्ना टाइगर रिजर्व के क्षेत्र संचालक उत्तम शर्मा ने बताया कि यहां डे और नाइट विजन ड्रोन से निगरानी की जा रही है। ड्रोन इस अवधि में वन्य प्राणियों के रेस्क्यू, अवैध गतिविधियों पर रोक लगाने में मददगार साबित हुआ है।