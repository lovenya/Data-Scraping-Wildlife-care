एडिशनल एसपी पंकज शुक्ला ने बताया कि बुधवार की रात एसपी टीआर कोशिमा को मुखबिर से सूचना मिली कि सूरजपुर जिले के कुछ लोग डौरा चौकी क्षेत्र के सेमरसोत अभयारण्य इलाके में दुर्लभ वन्य जीव पैंगोलिन का सौदा करने आने वाले हैं। सटीक सूचना पर जाल बिछाकर इनको पकड़ा गया। इनके पास से 13 किलो 800 ग्राम का जीवित पैंगोलिन व एक खाल भी बरामद की गई। पकड़े गए आरोपियों में सूरजपुर जिले के रमकोला थानांतर्गत ग्राम करवां निवासी जोसेफ लकड़ा, कमलेश्वर लकड़ा, पस्ता थाना के लिलौती निवासी उमेश ठाकुर, परमेश्वर, रमेश कुमार, राजपुर थाना के अमदरी निवासी रामलाल तथा बूढ़ाबगीचा निवासी रामअवतार शामिल हैं जो अरसे से दुर्लभ वन्यजीवों के शिकार व तस्करी करते हैं। ग्रामीणों को गड़ा न खोजने में पैंगोलिन के मदद करने का झांसा देकर वन्यजीव की सौदेबाजी कर रहे थे। पूछताछ में इन लोगों ने स्वीकार किया कि एक पैंगोलिन का शिकार इन लोगों ने तैमोर पिंगला अभयारण्य क्षेत्र में किया था। जिंदा पैंगोलिन को भी यहीं से पकड़ा था।