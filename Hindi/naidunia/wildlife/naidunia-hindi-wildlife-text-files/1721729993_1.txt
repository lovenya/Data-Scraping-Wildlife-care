1 नवंबर से बार नवापारा अभयारण्य के गेट पर्यटन के लिए खोल दिए गए हैं। लेकिन अब नया रायपुर में जंगल सफारी के प्रारंभ हो जाने से बार नयापारा का आकर्षण कम हो जाएगा। क्योंकि बार नयापारा अभयारण्य भ्रमण में अधिकांश पर्यटक रायपुर के ही होते थे। ज्ञात हो कि वर्षा काल समाप्त होने के बाद प्रति वर्ष बार अभयारण्य को पर्यटन के लिए 1 नवंबर से खोला जाता है। जहां काफी दूर-दूर से पर्यटक यहां आकर जंगल भ्रमण कर यहां की वादियों एवं वन्य जीवों के स्वच्छंद विचरण का नजारा देख कर आनंद लेते थे। करीब पौने तीन सौ वर्ग किलोमीटर में फैले इस अभयारण्य को सुसज्जित करने के लिए पर्यटन विभाग एवं वन विभाग द्वारा करोड़ों रुपए खर्च कर पर्यटकों के लिए भ्रमण से लेकर विश्राम एवं मनोरंजन आदि को ध्यान में रख कर सुविधा मुहैया कराई गई है। विगत कई वर्षों से यहां पर्यटक आकर अभयारण्य का लुत्फ उठाते थे, विशेष कर नए वर्ष के आगमन पर यहां पर्यटकों की भारी भीड़ देखी जाती थी, किंतु अब नया रायपुर में जंगल सफारी के प्रारंभ हो जाने से बार अभयारण्य की रौनक फीकी पड़ सकती है। पिथौरा एवं कसडोल के मध्य में स्थित होने के कारण इस छेत्र के अलावा महासमुंद तथा रायपुर से भी पर्यटक बड़ी तादात में यहां आते हैं, जिसमें रायपुर से कर्मचारी अधिकारी से लेकर व्यापारी वर्ग भी बड़ी संख्या में यहां पहुंचते हैं। यहां के एकांत वातावरण के साथ-साथ क्षेत्र की वादियों का स्वच्छंद विचरण करने वाले वन्य जीवों के जीवन शैली को देख कर जानकारी हासिल करते हैं। मोहदा रिसॉर्ट, बार में कॉटेज, अचानकपुर रिसॉर्ट आदि में विश्राम के पर्याप्त इंतजाम किए गए हैं। लेकिन अब इनमें भी रौनक कम होने आशंका जताई जा रही है। वन विभाग ने इसके लिए ऑनलाइन रिजर्वेशन की सुविधा दी है। लेकिन अनजान पर्यटक यहां आकर भटकते, बैरंग लौटते विभागीय नियमों को कोसते देखे जाते हैं। बार में कोई भी सक्षम अधिकारी नहीं होता जो भटकते पर्यटकों को राहत दिला सके, रेंजर एवं एसडीओ के होने के बावजूद आम पर्यटकों को परेशानी का सामना करना पड़ता है, केवल वीआईपी एवं पहुंच वाले पर्यटकों को ही यहां की सुविधाओं का लाभ मिल पाता है। कुल मिला कर देखें तो यहां के नियम कायदे से आम पर्यटक परेशान होकर बैरंग लौट जाते हैं। बार पर्यटन के फीका होने में यह भी एक कारण होगा और अब रायपुर के समीप राष्ट्रीय स्तर का जंगल सफारी बनकर प्रारंभ हो जाने से यहां की रौनक और फीकी हो जाएगी। --