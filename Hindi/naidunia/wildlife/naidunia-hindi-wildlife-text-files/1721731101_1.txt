कवर्धा। नईदुनिया न्यूज जिले में वन्य प्राणी संरक्षण सप्ताह दो अक्टूबर से 8 अक्टूबर तक मनाया जाएगा। इसके सफल आयोजन के लिए तैयारियां भी शुरू कर दी गई है। वन विभाग द्वारा हर वर्ष की भांति इस वर्ष भी दो से 8 अक्टूबर तक की अवधि में वन्य प्राणी संरक्षण सप्ताह का आयोजन किया जाएगा। इस दौरान स्कूलों सहित विभिन्न जगहों पर वनों तथा वन्य प्राणियों के प्रति जागरूकता लाने संबंधी विविध कार्यक्रमों का आयोजन किया जाएगा। इसके तहत राज्य में दो अक्टूबर को आयोजित होने वाली विशेष ग्राम सभाओं में मुख्यमंत्री के वन्य प्राणी संरक्षण सप्ताह के संदेश का वाचन भी किया जाएगा। स्कूलों में वन्य प्राणी संरक्षण के लिए विविध कार्यक्रमों का आयोजन इसी तरह स्कूलों में वन्य प्राणी संरक्षण से संबंधित निबंध, चित्रकला, वाद-विवाद, भाषण प्रतियोगिता का आयोजन किया जाएगा। यहां स्कूलों में हाथी मानव द्वंद की रोकथाम के लिए आवश्यक सावधानियों के बारे में वाचन, समझाईश तथा चर्चा भी होगी। स्कूलों में कक्षा 8वीं से 12वीं तक के लिए आयोजित निबंध तथा भाषण प्रतियोगिता में मानव और वन्य प्राणीः पारस्परिक निर्भरता, हाथीः मानव के साथी और वन्य प्राणीः मानव एवं पर्यावरण के संरक्षक विषय को शामिल किया गया है। इसके अलावा निबंध तथा भाषण प्रतियोगिता में मानव वन्य प्राणी द्वंद्व कारण एवं निवारण, जलवायु परिवर्तन नियंत्रण में वन्य प्राणियों की भूमिका, जैव विविधता एवं वन्य प्राणीः जीवन के अभिन्न अंग, वन्य प्राणी के संरक्षण के स्थानीय महत्व और वन्य प्राणी संरक्षण में ईको-टूरिज्म की भूमिका विषय को शामिल किया गया है। स्कूलों में वन्य प्राणी संरक्षण सप्ताह के दौरान कक्षा 8वीं से 12वीं तक के लिए आयोजित वाद-विवाद प्रतियोगिता में मानव को वन एवं वन्य प्राणी की कोई आवश्यकता नहीं है, वन एवं वन्य प्राणी विकास में बाधा है और बढ़ती हुई मानव जनसंख्या के कारण वनों का विनाश हो रहा है, विषय को शामिल किया गया है। इसके अलावा 7वीं तक की कक्षा के लिए आयोजित चित्रकला प्रतियोगिता में हाथी मेरे साथी, जंगल में मंगल और वेटलैण्ड विषय को शामिल किया गया है। --------------