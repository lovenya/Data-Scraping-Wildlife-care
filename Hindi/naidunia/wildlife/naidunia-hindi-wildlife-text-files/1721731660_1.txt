ग्रामीण भेरू मुणिया, अंबाराम बा व नाथू डामर ने बताया कि इस वर्ष जलस्रोत फरवरी में ही दम तोड़ चुके थे और फिर तेज धूप और गर्म हवाओं के कारण मार्च की शुरुआत में ही क्षेत्र के कई जलस्रोत सूख चुके हैं। ऐसे में जंगली जानवर प्यास बुझाने सुरक्षित जलस्रोतों की तलाश में जंगलों में भटकते नजर आने लगे हैं। जानकारों की मानें तो इन वन्यप्राणियों को 24 घंटों में मुश्किल से एक बार ही पानी नसीब होता है। बड़ी संख्या में हैं वन्यप्राणी क्षेत्र के वनों में बड़ी संख्या में वन्यप्राणी होने के सबूत मिलते हैं। जंगलों में भ्रमण के दौरान वन्य जीव सड़क पार करते देखने को मिल जाते हैं। इसके अलावा जंगली जलस्रोतों पर सियार, नीलगाय, जंगली बंदर, खरगोश, लोमड़ी सहित विभिन्ना प्राणियों के पद चिन्ह देखे जा सकते हैं। प्रत्येक वर्ष गर्मी के चार महीने में कई जंगली जानवर पानी को खोजते हुए अपनी जान गंवा बैठते हैं। इनमें कुछ ऐसे भी हैं जो शिकारियों की चपेट में आ जाते हैं। यह सब लंबे समय से हो रहा है, इस बार फिर गर्मी का मौसम शुरू हो चुका है, लेकिन जंगल में वन्य प्राणियों के लिए पानी की व्यवस्था नहीं की है। इस कारण वन्य जीव जंगल से भटकते हुए गांवों व शहर की तरफ रुख करने लगे हैं। भोजन पानी की तलाश में जंगल से निकलकर ग्रामीण बस्तियों तक आ रहे वन्यजीव शिकारियों के निशाने पर भी हैं। पानी के इंतजामात किए जाएंगे वन परिक्षेत्राधिकारी जुलियस पिपलाद ने बताया कि गर्मी की अभी शुरुआत हुई है। हर वर्ष की तरह हम जंगलों में पानी के बड़े-बड़े कुंड रखकर वहां पानी की व्यवस्था करेंगे।