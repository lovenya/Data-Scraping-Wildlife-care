हाथियों को शनिवार की सुबह तरईमाटी के जंगल में विचरण करते हुए देखा गया। इसकी सूचना पसरखेत रेंज के अधिकारियों व कर्मचारियों को दी गई। वन विभाग के अधिकारी व कर्मचारी तत्काल मौके पर पहुंचकर हाथियों की निगरानी शुरू कर दिए हैं। तरईमाटी व आसपास के गांव में वन विभाग द्वारा मुनादी कराकर ग्रामीणों को सतर्क करने का काम शुरू कर दिया गया है। 44 हाथी अभी भी कुदमुरा रेंज में दो अलग-अलग झुंड में घूम रहे हैं। एक झुंड में 20 हाथी है जो जिल्गा व कोल्गा वन परिसर की सीमा पर मौजूद है जबकि 24 हाथी कलमीटिकरा गिरारी व बासिन सर्कि की सीमा पर मंडरा रहे हैं। हाथियों के दल ने लगातार दूसरे दिन आम व कटहल के पौधों को नुकसान पहुंचाया है जिसे ग्रामीणों ने अपने बाडी व खेतों में लगा रखा है। वन विभाग द्वारा दोनों ही झुंडों की निगरानी की जा रही है। उधर कटघोरा वनमंडल के जटगा, ऐतमानगर व पसान रेंज में भी हाथी समस्या लगातार जारी है। यहां बड़ी संख्या में हाथी चार अलग-अलग झुंडों में विचरणरत है। इनमें से दो झुंड जटगा रेंज के मातिन व जटगा पहला में है जिसमें हाथियों की संख्या क्रमश: नौ व सात है। जबकि ऐतमानगर रेंज के मानिकपुर में सात व पसान रेंज के गाड़ागोड़ा में दो दर्जन हाथी सक्रिय हैं। हाथियों के दलों ने कोई बड़ा नुकसान नहीं पहुंचाया है फिर भी संबंधित क्षेत्रों के वन विभाग के अधिकारी व कर्मचारी निगरानी को लेकर सतर्क हैं।