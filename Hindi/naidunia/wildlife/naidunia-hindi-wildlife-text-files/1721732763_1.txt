चीतों के बाड़े के पास मौजूद रहेंगे सिद्धनाथ और लक्ष्मीः नामीबिया से लाए जा रहे आठ चीतों को एक माह का क्वारंटाइन समय बाड़े में काटना होगा। इस दौरान चीतों पर सिद्धनाथ और लक्ष्मी निगरानी रखेंगे। बाड़े के अंदर या आसपास कोई अन्य वन्यप्राणी न आए इसके लिए सिद्धनाथ और लक्ष्मी लगातार गश्त भी करेंगे। फिलहाल एक माह तक दोनों हाथी कूनो पालपुर नेशनल पार्क के बाड़े के आसपास ही रहेंगे। यदि आगे जरूरत पड़ती है तो फिर इन दोनों हाथियों का कूनो में रुकने का समय बढ़ाया जा सकता है। मढ़ई में अपने चार साथियों के साथ रहते हैंः सतपुड़ा टाइगर रिजर्व के पर्यटन स्थल मढ़ई में हाथी सिद्धनाथ और हथनी लक्ष्मी का रहवास है। यहां दोनों हाथी अपने चार अन्य साथियों के साथ रहते हैं। इनकी सेवा में महावत लगे हुए हैं। एक से सात सितंबर तक हाथी महोत्सव का आयोजन मढ़ई में किया गया था। इस दौरान हाथियों की जमकर सेवा की गई थी, लेकिन सिद्धनाथ और लक्ष्मी इस महोत्सव में शामिल नहीं हो सके थे। उन्हें कूनो में विशेष प्रशिक्षण के लिए भेज दिया गया था। यह है दोनों हाथियों की विशेषता सिद्धनाथः 30 वर्षीय सिद्धनाथ की पहचान पूरे प्रदेश में बाघों के रेस्क्यू आपरेशन के लिए है। सिद्धनाथ बेहद गुस्सैल स्वभाव का भी है। 2010 में दो महावतों को मार चुका है। एसटीआर प्रबंधन के मुताबिक मद में आने के बाद सिद्धनाथ का स्वभाव बेहद उग्र हो जाता है। सिद्धनाथ ने जनवरी 2021 में एक आदमखोर बाघ को काबू करने में अहम भूमिका निभाई थी। लक्ष्मीः 25 वर्षीय हथनी लक्ष्मी बेहद शांत स्वभाव की, लेकिन अपने काम में माहिर है। जंगल सफारी, रेस्क्यू आपरेशन या जंगल की गश्त के काम में लक्ष्मी को महारथ हासिल है। प्राप्त जानकारी के अनुसार अपने दोस्तों के बीच में लक्ष्मी का स्वभाव हमेशा दोस्ताना रहता है। लक्ष्मी को अन्य हाथियों के साथ तालमेल बैठाकर काम करने का अनुभव भी है। वर्जन- सतपुड़ा टाइगर रिजर्व के दोनों हाथी सिद्धनाथ और लक्ष्मी कूनो में लाए जा रहे आफ्रीका के चीतों की सुरक्षा में तैनात रहेंगे। फिलहाल दोनों को एक माह की अवधि के लिए भेजा गया है। जरूरत के हिसाब से इनका समय वहां पर बढ़ाया जा सकता है। दोनों हाथी अनुभवी हैं व किसी भी परिस्थिति व स्थान पर काम करने में महारथ प्राप्त हैं। संदीप फैलोज, डिप्टी डायरेक्टर, सतपुड़ा टाइगर रिजर्व नर्मदापुरम