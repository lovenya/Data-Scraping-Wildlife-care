भोरमदेव अभयारण्य व वन मंडल के जंगल में वन विभाग द्वारा बनाए गए स्टापडैम तथा वाटर होल के सूखने से वन्य प्राणियों के लिए पेयजल की समस्या बढ़ने लगी हैं। गर्मी बढ़ने के साथ पेयजल संकट भी गहराने लगा है। शहर एवं ग्रामीण क्षेत्रों में निवासरत लोगों के लिए शासन एवं प्रशासन स्तर पर पानी की वैकल्पिक व्यवस्था जारी है, लेकिन बेजुबान जानवरों की सुध लेने अब तक कोई मुक्कमल व्यवस्था नहीं की जा सकी है। यही कारण है कि जंगल क्षेत्र से लगे गांव में जंगली जानवरों की चहल कदमी बढ़ गई है। पानी की तलाश में जानवर भटकते फिर रहे हैं। वन विभाग यह कहकर पल्ला झाड़ रहा है कि पानी टंकी व पोखर के माध्यम से जानवरों के लिए पीने के पानी की व्यवस्था की गई है। जबकि धरातल पर जाकर देखें तो टंकियों में पानी ही नहीं है। स्टापडैम भी सूखे पड़े हैं। बेजुबानों के लिए गर्मी बनी मुसीबत शुरुआती दिनों में ही पड़ी रही भीषण गर्मी बेजुबान वन्य प्राणियों के लिए मुसबीत लेकर आई है। जैसे-जैसे गर्मी बढ़ती जा रही है जंगल के नदी, नाले व तालाब सूखते जा रहे हैं। इससे जंगली जानवरों के लिए पीने के पानी की गंभीर समस्या उत्पन्न हो रही है। जिले के जंगल में विभिन्न प्रजाति के वन्य प्राणी मौजूद हैं, जो इन दिनों पानी के लिए दर-दर भटक रहे हैं। केन्द्र एवं राज्य सरकार द्वारा जंगली जानवरों को सुरक्षित रखने करोड़ों रुपए खर्च किए जा रहे हैं। लेकिन गर्मी के दिनों में जानवरों के लिए पीने के पानी की व्यवस्था कर पाने में विभाग का सुस्त रवैया जानवरों की जान पर बन आई है। भोरमदेव अभयारण्य के वन्यप्राणी इस भीषण गर्मी में पानी की तलाश में भटक रहे हैं। पानी की तलाश में वन्यप्राणी आबादी की ओर आ रहे हैं, इससे उनका अवैध शिकार भी हो रहा है। पोखर व स्टापडैम भी सूखे वन विभाग में जंगलों में वन्यप्राणियों को पानी उपलब्ध कराने अस्थाई पोखर व पानी टंकी बनाकर टैंकर से पानी संरक्षित करने की योजना है लेकिन अभी तक यह कारगार सिद्ध नहीं हो पाया है। अभयारण्य क्षेत्र में जल संरक्षण के लिए तालाबों, स्टापडैमों के निर्माण पर भारी भरकम रकम खर्च की गई है, लेकिन स्तरहीन निर्माण या उनकी अनुपयोगिता के कारण पानी संरक्षण नहीं हो पा रहा है। अधिकांश तालाब सूखे पड़े हुए हैं, जिसके कारण ही वन्य जीव आबादी की ओर रूख कर शिकार हो रहे हैं। बाघ संरक्षण के लिए अभयारण्य में अन्य जीवों की आबादी भी आवश्यक है। अगर वन्य जीव वन में नहीं होंगे तो बाघ का संरक्षण संभव नहीं हो सकता है। वन्य जीवों को आबादी की ओर पलायन से बचाने पानी की उपलब्धता अत्यंत आवश्यक है। कान्हा अभयारण्य से रहता है वन्य जीवों का आवागमन भोरमदेव अभयारण्य राष्ट्रीय राज मार्ग रायपुर से जबलपुर 12ए पर स्थित है। कवर्धा से अभयारण्य 20 किमी दूर स्थित है। यह अभयारण्य मैकल पर्वत श्रृंखला में 600 मीटर से 894 की ऊंचाई पर स्थित है। अभयारण्य का क्षेत्रफल 30302.19 हेक्टेयर है। अभयारण्य की पश्चिमी सीमा विश्व विख्यात कान्हा राष्ट्रीय उद्यान (कान्हा टाइगर रिजर्व) के संपर्क में है। इसके कारण वन्य जीवों का आवागमन होता रहता है। पानी सूखने से बढ़ी समस्या वनांचल क्षेत्र चिल्फीघाटी के सूपखार, राजबेंदा, लुप, तोरैयाबहरा, अतलघरिया, बहनाखोदरा, चिल्फी, धवईपानी, झलमला में जानवरों के पानी पीने के लिए बनाए गए छोटे-छोटे स्टापडैम व टंकी में पानी सूख चुके हैं, जिसे भरने में विभाग के कर्मचारियों का ध्यान नहीं जा रहा है। इसके चलते जंगल के जानवर प्यास बुझाने के लिए भटक रहे हैं। विभाग का दावा 100 से अधिक वाटर होल जिले के विभिन्न वन परिक्षेत्रों में 100 से अधिक वाटर होने का दावा वन विभाग करता है। विभाग की मानें तो जिले के जंगल में 100 से अधिक वाटर होल मौजूद है। यही नहीं अभयारण्य क्षेत्र में ही करीब 35 वाटर होल मौजूद है। विभागीय अधिकारियों की मानें तो इनमें से अधिकांश वाटर होल में पर्याप्त मात्रा में पानी उपलब्ध है, लेकिन वास्तविकता इससे दूर है। --