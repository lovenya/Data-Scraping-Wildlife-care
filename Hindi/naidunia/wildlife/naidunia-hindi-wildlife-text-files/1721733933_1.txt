सुरेश देवांगन कोरबा नईदुनिया । जंगल में विचरण कर रहे हाथियों की निगरानी अब थर्मल ड्रोन से रात के अंधेरे में भी की जा सकेगी। अब हाथियों के गतिविधियों को आसानी से ट्रेक किया जा सकेगा। कटघोरा वन मंडल क्षेत्र में इस नई तकनीक का उपयोग किया जाएगा। इससे हाथी- मानव द्वंद को रोकने में मदद मिलेगी। अब तक साधारण ड्रोन से केवल दिन में ही हाथियों की निगरानी संभव था। कोरबा जिले के कटघोरा वनमंडल क्षेत्र के जंगल में 50 हाथी विचरण कर रहे हैं। पिछले तीन साल से भी अधिक समय से केंदई, एतमा नगर व पसान वन परिक्षेत्र में हाथी जमे हुए हैं। जंगल में पर्याप्त चारा की व्यवस्था नहीं है इसलिए हाथी रिहायशी इलाके में चले जाते हैं। ग्रामीणों के कच्चे मकानों को तोड़कर धान व महुआ को चट कर जाते हैं। कई बार ग्रामीण हाथियों के चपेट में आ जाते हैं और उनकी मौत हो जाती है। हाथी किसानों के फसलों को भी नुकसान पहुंचा रहे। जानमाल की हानि से परेशान होकर ग्रामीण कई बार जहर व करंट बिछाकर हाथियों को मौत के घाट उतार देते हैं। मानव व हाथियों के बीच चल रहे इस द्वंद्व को रोकने कई तरह के हथकंडे अपनाए जा रहे। इसमें एक आधुनिक तरीका ड्रोन कैमरा भी शामिल रहा। अब तक यह तरीका भी दिन में ही कारगर साबित हो रहा था। रात को निगरानी के अभाव में हाथी जंगल से निकल कर ग्रामीण इलाकों तक पहुंच जाते हैं। इस चुनौती का सामना करने अब थर्मल ड्रोन कैमरा का उपयोग वन विभाग करने जा रहा। यह थर्मलड्रोन जीवित प्राणियों को उनके शरीर के तापमान के माध्यम से पहचानता है और उसकी तस्वीर स्क्रीन पर सामने आ जाती है। यह हाथियों के झुंड में व्यस्क व बच्चों की संख्या का पता लगाने में भी मदद करती है। तापमान से अधिकारी हाथी के बीमार होने का भी अंदाजा लगा सकेंगे। बैटरी की क्षमता 45 मिनट व उड़ने की गति छह मीटर प्रति सेकेंड है। ड्रोन को वन विभाग के कंट्रोल रूम में स्थापित कंप्यूटर स्क्रीन से भी जोड़ा जाएगा। मौके पर आपरेट कर रहे कर्मचारी तो ड्रोन के स्क्रीन पर हाथियों की गतिविधियां देख सकेंगे। कंट्रोलरूम में बैठकर भी निगरानी की जा सकेगी। 15 किमी तक रिमोट से होगा नियंत्रित भूतल से 6,000 मीटर की ऊंचाई तक उड़ने वाली इस ड्रोन में थर्मल इमेज के साथ 12 और 48 मेगापिक्सल के तीन कैमरे लगे हैं। 15 किलोमीटर की दूरी तक इसे रिमोट से नियंत्रित किया जा सकता है। वन विभाग ने इस ड्रोन को 8.50 लाख में खरीदी है। कटघोरा के वन मंडलाधिकारी कुमार निशांत ने बताया कि इसका उपयोग करने हाथी प्रभावित चार वन परिक्षेत्र के अधिकारी व कर्मचारियों को प्रशिक्षण दिया जा रहा है। इसके लिए ड्रोन की आपूर्ति करने वाली कंपनी के विशेषज्ञ कटघोरा पहुंचे हैं। 2,958 हेक्टेयर फसल रौंदा, पांच ग्रामीणों की गई जान खरीफ वर्ष 2023 में हाथियों के दल ने कटघोरा व कोरबा वन मंडल में 2,958 हेक्टेयर धान की फसल को रौंदकर नुकसान पहुंचाया है। यह आंकड़ा बीते वर्ष की तुलना में 558 हेक्टेयर अधिक है। प्रभावित किसानों को 1.23 करोड़ का मुआवजा वितरित किया जा चुका है। इस अवधि में पांच ग्रामीणों की मौत हाथियों की चपेट में आने से हो गई। वहीं तीन हाथियों की जान चली गई। छत्तीसगढ़ सरकार ने आठ साल पहले लेमरू को हाथी अभयारण्य घोषित कर बजट स्वीकृत किया गया पर हाथियों के रहवास के लिए काम शुरू नहीं हो सका है।