वहीं दूसरी ओर ग्रामीणों द्वारा शरारत किए जाने से आक्रोशित हाथियों द्वारा दौड़ाए जाने के कारण अरंड निवासी रामचंद गोंड़ (75) गिरकर घायल हो गया, जिसे संजीवनी 108 से सामुदायिक स्वास्थ्य केंद्र पिथौरा में भर्ती कराया गया है। वन विभाग द्वारा रामचंद गोंड़ को तत्कालिक सहायता राशि एक हजार रुपए प्रदान किया गया है। बुधवार सुबह एक जंगली हाथियों के दल को देखने की खबर के बाद वन अमला सुरक्षा में जुट गया। बताया जाता है कि प्रातः करीब पांच बजे इन 6 हाथियों के दल को ग्राम बरतुंगा के समीप बांस प्लाट में देखा गया। ग्रामीणों द्वारा वहां से खदेड़े जाने के बाद हाथियों का दल ग्राम हरदी के रास्ते ठाकुरदिया कला ग्राम के समीप जंगल पहुंच गया। खबर पाकर पिथौरा वन परिक्षेत्र के करीब 10 स्टॉफ भी मौके पर पहुंच गया। हाथियों के दल के आने की खबर के बाद ग्राम हरदी, ठाकुरदिया, बेलर, कौहाकुड़ा, बरतुंगा, सराईपाली, अरंड, खुटेरी, मोहदा, बांसकाटा आदि गांव के ग्रामीण भी बड़ी तादाद में पहुंचने लगे। इन हाथियों को करीब से देखने चारों तरफ से घेरने लगे। सुरक्षा में लगे वन कर्मियों ने स्थिति को देखते हुए लोगों को नजदीक नहीं जाने की हिदायत देते रोकते रहे। शरारत में फोड़ दिए पटाखे ग्राम ठाकुरदिया कला के समीप जंगल में ठहरे हाथियों के दल के समीप ग्राम ठाकुरदिया कला के शरारती तत्वों ने पटाखे फोड़ दिए। इससे सुरक्षा में लगे वनकर्मियों ने मना किया, जिससे ग्रामी ठाकुरदिया के ग्रामीण आक्रोशित हो गए और वन कर्मियों के साथ गाली-गलौज करने मारपीट करने लगे। वन कर्मियों के मुताबिक इस दौरान ग्राम ठाकुरदिया के 40-50 लोग वन कर्मियों को घेरकर मारपीट करने लगे। हालात को देखते हुए वन कर्मियों को वहां से जान बचाकर भागना पड़ा। घटना के बाद वन विभाग द्वारा पुलिस को खबर कर बल बुलाना पड़ा। वन कर्मियों के साथ घटित मारपीट की घटना के बाद हाथियों को अपने हाल पर छोड़कर सुरक्षा में लगे वन स्टॉफ वापस लौट गया। दूसरी ओर ग्रामीण इन हाथियों के समीप पहुंचकर पत्थर मारने, पटाखे फोड़ने अथवा नजदीक जाकर मोबाइल से फोटो लेने का प्रयास करने वालों पर हाथियों द्वार बार-बार दौड़ाया जा रहा है। इसी दौरान दोपहर करीब 12 बजे अरंड निवासी रामचंद पिता सुकालू गोंड़ घायल हो गया। इस मामले में डीएफओ से संपर्क करने का प्रयास किया गया। लेकिन फोन रिसीव नहीं करने पर पक्ष नहीं मिल सका। ---