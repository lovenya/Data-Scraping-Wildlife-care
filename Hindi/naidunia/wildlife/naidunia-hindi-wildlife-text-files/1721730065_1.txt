मीणा पूर्व पीसीसीएफ नरेंद्र कुमार के नजदीकी बताए जा रहे हैं, वहीं पूर्व पीसीसीएफ धर्मेंद्र शुक्ला और सुहास कुमार को पहली बार बोर्ड में लिया जा रहा है। प्रस्ताव मुख्यमंत्री शिवराज सिंह चौहान को भेज दिया गया है। अब उन्हें निर्णय लेना है। बोर्ड के सदस्यों का कार्यकाल 14 मई-16 को खत्म हुआ है। वन विभाग ने सितंबर -16 से नए सदस्यों की नियुक्ति की प्रक्रिया शुरू कर दी है। नई सूची में पुराने चेहरे हैं। विभाग ने पर्यावरणविद् की श्रेणी में दोनों पत्रकारों को रखा है, ये दो कार्यकाल से बोर्ड के सदस्य रहे हैं, जबकि पूर्व पीसीसीएफ धर्मेंद्र शुक्ला, सुहास कुमार, रॉयल बैंक ऑफ स्कॉटलैंड फाउंडेशन इंडिया के सीनियर वाइस प्रेसीडेंट सुनील कुमार और रातापानी अभयारण्य के पूर्व डायरेक्टर चंद्रशेखर दुबे को पहली बार बोर्ड का सदस्य बनाया जा रहा है। वाइल्ड लाइफ मुख्यालय के अफसरों का कहना है कि अनुसूचित जनजाति वर्ग के सदस्य के रूप में राजस्थान के पूर्व सीसीएफ पीआर मीणा को सूची में लिया है। बिछिया के विधायक पंडित सिंह धुर्वे, भूतपूर्व विधायक शशि ठाकुर और रिटायर आईएफएस प्रताप सिंह मसराम को भी इसी श्रेणी में बोर्ड का सदस्य बनाया जा रहा है। उल्लेखनीय है कि बोर्ड का कोरम पूरा न होने के कारण अकेले अध्यक्ष निर्णय नहीं ले सकते हैं। इसलिए भोपाल-इटारसी तीसरी रेल लाइन सहित प्रदेश में अन्य कार्य ठप हो गए हैं। रातापानी अभयारण्य के अंदर निर्माण की अनुशंसा बोर्ड को करना है। फिर भी सितंबर-16 से बोर्ड के सदस्यों के मनोनयन की प्रक्रिया चल रही है और अब तक इसमें निर्णय नहीं हुआ है। इनका कहना है अनुसूचित जनजाति के सदस्य की तलाश थी। इसलिए मीणा का नाम प्रस्तावित किया। बोर्ड के सदस्यों का मनोनयन मुख्यमंत्री को करना है। प्रस्ताव जा चुका है। - जितेंद्र अग्रवाल, चीफ वाइल्ड लाइफ वार्डन