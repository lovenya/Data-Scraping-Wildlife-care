रायपुर। नईदुनिया प्रतिनिधि वन विभाग हैदराबाद से खोजी कुत्ते खरीदकर उनकी देखभाल करना भूल गया है। यही कारण है कि स्नीफर डॉग हर दिन खाने को मोहताज हो रहे हैं। टाइगर रिजर्व अचानकमार में यह बदहाल स्थिति सामने आई है। नाखुश एक वन्यजीव प्रेमी ने फॉरेस्ट अफसरों को पत्र लिखकर यह जानकारी दी है। खत में लिखा है कि खोजी कुत्तों को 14 महीने से खाने-पीने के लिए किसी तरह का खर्च नहीं दिया गया। ऐसे में मजबूरन अचानकमार का लोवर स्टाफ किसी तरह उनका पेट भरने इंतजाम कर रहा है। पैसों की तंगी की वजह से खोजी कुत्ते अब बीमारी की ओर बढ़ रहे हैं। शारीरिक रूप से उनमें कमजोरी बढ़ रही है। यह खुलासा तब हो सका है, जब भोरमदेव में वन विभाग ने मध्यप्रदेश कान्हा किसली से खोजी कुत्ते बुलाकर वन्यजीवों के अवशेष बुलवाए थे। हैदराबाद से खोजी कुत्ते लाकर उनकी देख-रेख पूरी तरह से अनदेखी करने के बाद यह बड़ी लापरवाही मानी जा सकती है। खोजी कुत्ते लाने और उनकी देखभाल के लिए जवाबदारी तय करने के मामले में फारेस्ट अफसरों से कोई जवाब नहीं मिल सका है। टाइगर रिजर्व क्षेत्र या फिर दूसरे जंगली क्षेत्रों में वन्यजीवों की अवशेषों अथवा संदिग्ध गतिविधियों की पड़ताल के लिए खोजी कुत्तों को लाया गया था। छत्तीसगढ़ के सभी राष्ट्रीय पार्क, टाइगर रिजर्व, अभयारण्य एवं प्रमुख जंगलों, जहां शिकारी गतिविधियां अधिक हैं, वहां के लिए भी खोजी कुत्तों को लेकर ऐसा प्रयोग होता है। 8 मनीष 06, 10.16 बजे सं. आरकेडी