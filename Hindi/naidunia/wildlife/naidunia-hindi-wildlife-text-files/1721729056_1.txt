कानन पेंडारी जू को पूरी तरह हाईटेक करने की योजना है। जू प्रबंधन ने धीरे- धीरे इसे अमल में लाने की कवायद भी तेज कर दी है। आने वाले दिनों में पर्यटक चाहेंगे तो ऑनलाइन प्रवेश टिकट ले सकते हैं। अब कानन पेंडारी जू नाम से फेसबुक में वेबपेज बनाया गया है। इससे जू की लोकप्रियता देशभर में बढ़ेगी। ऑफिशियल वेबपेज बनाने का निर्देश सीसीएफ वाइल्ड लाइफ तपेश झा का है। इसका पालन करते हुए गुरुवार को जू प्रबंधन ने प्रक्रिया शुरू भी कर दी है। कानन पेंडारी रेंजर टीआर जायसवाल ने बताया कि इस नई हाईटेक व्यवस्था के तहत कोई भी पर्यटक जू के वन्यप्राणियों की पुरानी व ताजा तस्वीरें और वीडियो डाउनलोड कर सकते हैं। इसे प्रतिदिन अपडेट किया जाएगा। इसके अलावा पर्यटकों के सुझाव भी लिए जाएंगे। उनके सुझावों को प्राथमिकता के साथ उसे पूरी करने की कोशिश भी की जाएगी।