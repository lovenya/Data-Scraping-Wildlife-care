विभाग का मानना है इस व्यवस्था के बाद काफी हद तक वाहनों की गति पर नियंत्रण रखा जा सकता है, जिससे वन्यप्राणी भी सुरक्षित रहेंगे। यह मार्ग काफी चौड़ा और चकाचक है। यही वजह है कि मार्ग पर वाहनों की गति पर किसी तरह का नियंत्रण नहीं रहता। चालक वाहनों को इतनी तेज गति से चलाते हैं कि अचानक सामने कुछ आ जाए तो फिर वाहन नियंत्रित नहीं हो पाता। इसी मार्ग पर ग्राम केंदा है। यह गांव जंगल से घिरा हुआ, जिसके कारण वन्यप्राणियों का भी मूमेंट रहता है। रात के समय में अक्सर वन्यप्राणी सड़क पार करते नजर आते हैं। महीनेभर पहले केंदा से डेढ़ किमी पहले एक चीतल सड़क पार कर रहा था, उस समय एक भारी वाहन की चपेट में आ गया और उसकी मौके पर ही मौत हो गई। चार दिन पहले फिर से केंदा से 400 मीटर आगे एक और चीतल बाइक की चपेट में आ गया था। इससे चीतल की मौत हो गई, जबकि बाइक चालक को भी गंभीर चोटें आई थीं। एक ही स्थान पर जिस तरह लगातार चीतल सड़क हादसे हो रहे हैं उससे वन विभाग की चिंता बढ़ गई है। बीते गुरुवार को सीएफ ओपी यादव इस क्षेत्र के दौरे पर थे। इस दौरान उन्होंने केंदा पहुंचकर दुर्घटनास्थल का जायजा लिया। साथ ही यह महसूस किया कि सड़क चकाचक होने के कारण वाहनों की रफ्तार नियंत्रित नहीं रहती। ऐसी स्थिति में यदि इस क्षेत्र में सूचना बोर्ड लगाकर वन्यप्राणी परिक्षेत्र होने की जानकारी दी जाए तो चालक यहां से गुजरते समय वाहनों की गति को नियंत्रित रखेंगे। उन्होंने संबंधित परिक्षेत्र अधिकारी को जितनी जल्दी हो सके बोर्ड लगाने के निर्देश दिए हैं।