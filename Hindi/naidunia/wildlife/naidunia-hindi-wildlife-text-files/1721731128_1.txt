कई बार लगता है कि स्थानीय लोगों को जागरूक करके वन्य जीवों की रक्षा की जा सकती है। मगर क्या समाधान इतना सरल है? जंगलों में होने वाले शिकार में क्रूर अपराधी शामिल हैं और इस धंधे में कमाई भी है। ये लोग अपना रास्ता नहीं बदल सकते हैं। इन्हें तो सख्ती से ही काबू किया जा सकता है जैसा कि काजीरंगा में किया गया। पेट्रोलिंग, शिकार को रोकने वाले कैंप, बंदूकधारी गाड्‌र्स शिकारियों पर नकेल के लिए जरूरी हैं। लोगों की मानसिकता में बदलाव के लिए चलाए जाने वाले कार्यक्रमों के साथ इनकी भी बहुत जरूरत है। एक तरह से शिकारियों और वन्य जीव संरक्षण में लगे कर्मचारियों के बीच खंदक युद्ध चल रहा है। तो जागरूकता कार्यक्रमों से जहां लंबे में असर दिखेंगे वहीं तात्कालिक कार्यवाही भी जरूरी है। शिकारियों से निपटने के लिए बंदूक और सुरक्षाकर्मी बहुत जरूरी हैं। बाघ, हाथी और सिंहमुख बंदर जैसी कुछ खासी सकंटग्रस्त प्रजातियों को बचाने के लिए भारत में दुविधा की स्थिति है। दुविधा यह है कि जिन इलाकों में ये वन्य जीव रहते हैं उन संरक्षित इलाकों में मानवीय बसाहट भी है। हम इस बसाहट की तुलना अफ्रीका और अमेजोनिया के वर्षा वनों में रहने वाले लोगों से नहीं कर सकते हैं क्योंकि वे आज भी आदिम संस्कृति में रह रहे हैं और प्रति 100 वर्ग किमी में उनकी संख्या 4-5 है। हमारे यहां संरक्षित इलाकों में पूरा गांव ही बसा है और इस गांव के हर आदमी को अपना आर्थिक स्तर ऊंचा उठाना है। ये लोग खेती करते हैं और पुशपालन भी। मगर इन सभी लोगों को वे तमाम चीजें भी चाहिए जिनका उपभोग सुविधासंपन्ना लोग कर रहे हैं। उन्हें हॉस्पिटल, स्कूल, सड़क, संचार और रोजगार के साधन चाहिए। अगर आप संरक्षित क्षेत्र में ये सभी सुविधाएं ले जाएंगे तो तय है कि हम वन्य जीवन को खो देंगे। मेरी नजर में हल बहुत स्पष्ट है कि इन लोगों के विकास के लिए उन्हें संरक्षित इलाके से बाहर आकर्षक सुविधाएं दी जानी चाहिए। कई बार यह भी लगता है कि जंगल मेंअनुपयोगी लक़डी, शहद या फल वगैरह इकट्ठा किया जाने से कुछ नुकसान नहीं होता है मगर जान लीजिए कि गिरा हुआ पेड़ भी कितने ही जीवों का घर होता है। वन्य जीवों के लिए गिरा हुआ पेड़ बहुत उपयोगी होता है। एक बार शुरुआत होने के बाद पूरी इंडस्ट्री ही जंगल में घुस जाती है। अधिकांश वे चीजें जो जंगली जीवों का भोजन होती है उस पर इंडस्ट्री का कब्जा दुखद ही होगा। जंगल में जाने वाले लोगों की असावधानी से आगजनी की घटनाएं भी होती हैं जो जंगल को खत्म करती हैं। हमारे यहां बिजली गिरने से जंगल में आग नहीं लगती है बल्कि वह लापरवाही से लगती है और पूरे जंगल को अपनी चपेट में ले लेती है। हमने जिन जंगलों को संरक्षित क्षेत्र घोषित किया है वे बहुत थोड़े हैं। इसलिए जरूरी है कि हम इन क्षेत्रों का दोहन तुरंत रोकें। इसे चुनौती मानें या आग्रह मगर मानना तो होगा। अपनी जिन समस्याओं को हम 96 प्रतिशत जमीन पाकर हल नहीं कर पा रहे हैं उन्हें संरक्षित क्षेत्र की 4 प्रतिशत जमीन के नाम पर क्यों उठाते रहते हैं? हमें अपने संरक्षित क्षेत्रों को संवेदना के साथ देखने की दृष्टि पैदा करना होगी। यह सोचना होगा कि अगर हमने प्रकृति के साथ छेड़छाड़की तो उसे फिर से वैसा बनाना मुश्किल है। लोग तार्किक होते हैं। अगर उन्हें यह सचाई समझ आ जाती है तो वह अपने व्यवहार को बदलेंगे। मुझे लगता है कि लोग वन्य जीवों के महत्व को जानेंगे। अभी भी मेरा विश्वास है कि बहुत सारे लोग वन्य जीवन को बचाने के लिए काम कर रहे हैं और इसलिए उम्मीद कायम है। इस उम्मीद पर ही हमारी पृथ्वी टिकी है। --------------------