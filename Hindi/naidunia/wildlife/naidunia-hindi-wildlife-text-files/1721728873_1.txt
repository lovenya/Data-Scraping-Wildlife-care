दूसरा चीतल पहले ही भाग चुका था। चीतल की आवाज सुन पड़ोस में रहने वाले गांव के पूर्व सरपंच की नींद खुली और उसने ग्रामीणों की मदद से चीतल को भारी मशक्कत के बाद पकड़कर रस्सी से बांध दिया। चीतल की हालत दौड़ लगाने में खराब हो चुकी थी। सुबह करीब नौ बजे वन अमले ने चीतल को पशु चिकित्सालय पहुंचाया,जहां इलाज के बाद उसे संजय पार्क रखा गया है। बताया जा रहा है खैरबार जंगल में कल आग लग गई थी। भीषण गर्मी के बीच जंगल में लगी आग के कारण वन्य जीव जान बचाकर रिहायसी क्षेत्र की ओर भागने लगे। ग्रामीणों ने भी जागरूकता नही दिखाई होती तो दुर्लभ चीतल की जान चली गई होती। संभाग मुख्यालय के सबसे निकट स्थित ग्राम खैरबार के जंगल में चीतल, कोटरा प्रजाति के वन्य जीवों की बड़ी तादात है। इन वन्य जीवों का शिकार भी लंबे समय से किया जा रहा है। गांव में कई एसी घटनाएं हो चुकी है जिसमें चीतल प्रजाति के वन्य जीवों का शिकार करने वाले लोग जेल तक जा चुके हैं,उनपर न्यायालय में मामला भी लंबित है। खैरबार के ग्रामीण अब इन वन्य जीवों को नुकसान नहीं पहुंचाते,बल्कि उनकी जान की रक्षा करने लगे हैं। भय वश ही ग्रामीणों की यह जागरूकता आज देखने को मिली। खैरबार जंगल में कल भीषण आग लग गई थी। आग लगने के बाद वन्य जीव जान बचाकर इधर-उधर भागने लगे। आज सुबह प्यास से व्याकुल दो बड़े नर चीतल खैरबार जंगल से उतरे और पानी की तलाश में खुदीपारा मोहल्ला जा पहुंचे। खैरबार निवासी महेंद्र राम के मक्के की बाड़ी में एक नर चीतल घुस गया और फेसिंग के कारण भाग न सका। दूसरा चीतल भाग निकला। एक चीतल चीतल जो मक्के की बाड़ी में डर कर भागने जूझ रहा था,तभी पड़ोस में रहने वाले पूर्व सरपंच धरमसाय की नजर उस पर पड़ी उसने तत्काल आसपास के ग्रामीणों को बुलाया और भारी मशक्कत के बाद नर चीतल को पकड़कर रस्सी से बांध दिया,ताकि कुत्ते व कोई शरारती तत्व उसपर हमला न कर दें। पूर्व सरपंच ने इसकी सूचना तत्काल वन विभाग व सिटी कोतवाली में दी। सूचना मिलते ही पहले चीता स्क्वायड के जवान पहुंचें। इसके बाद अंबिकापुर वन परिक्षेत्र अधिकारी एचके पाण्डेय के नेतृत्व में डिप्टी रेंजर दीलिप मसकोले, राकेश राउत, संतोष सिन्हा, वीट गार्ड अशोक शुक्ला, छोटे लाल पंडो सहित काफी संख्या में वन कर्मचारी व उड़नदस्ता दल पहुंचा। ग्रामीणों की मदद से लगभग डेढ़ क्िवटल वजनी चीतल को बांध कर बाड़ी से निकाला गया और उड़नदस्ता वाहन में रखकर सुबह करीब नौ बजे पशु चिकित्सालय लाया गया,जहां पशु चिकित्सक डा.सीके मिश्रा ने अस्वस्थ्य हो चुके चीतल का इलाज किया और उसे संजय पार्क रखवा दिया गया। चिकित्सक डा.मिश्रा के मुताबिक दहशत में आ जाने के कारण उसकी तबियत बिगड़ी है। चीतल को बुखार भी है। उन्होंने पैर में चोट लगने की बात भी कही है जो कुछ दिनों की इलाज में ठीक हो सकेगा। पैर में चोट, फंदा लगाने की आशंका लगभग चार वर्ष के डेढ़ क्विंटल नर चीतल के पैर में पुराने चोट के निशान हैं। उसका एक पैर लगभग तीन इंच कटा हुआ था। इस कारण वह तीन पैर से ही दौड़ रहा था। आशंका है कि जंगल में किसी ने वन्य जीव को पकड़ने फंदा लगाया होगा,जिसमें कुछ माह पूर्व फंस गया होगा और पैर कट गया। आज भी उसी कटे पैर में हल्की चोटें आ गई हैं,जिसका इलाज किया जा रहा है। अधिकारियों ने ग्रामीणों को सराहा जंगल से भटक कर रिहायसी क्षेत्र में घुसे नर चीतल को अकसर कुत्तों का झुण्ड दौड़ाने लगता है,जिससे उनकी जान तक चली जाती है। चीतल प्रजाति के जीव काफी नाजुक होते हैं। इस कारण उन्हें तत्काल हार्ट अटैक भी आ जाता है। आज भी ग्रामीणों ने जागरूकता नहीं दिखाई होती तो नर चीतल की जान जा सकती थी। वन्य जीव चीतल की जान बचाने में महत्वपूर्ण भूमिका निभाने वाले पूर्व सरपंच धरमसाय सहित अन्य ग्रामीणों की वन अधिकारियों ने सराहना करते हुए पुरस्कृत करने की बात कही। कौन लगा रहा जंगल में आग अंधाधुंध कटाई से शहर के नजदीक खैरबार जंगल नेस्तनाबूद हो चुका है। खुदीपारा से उपरी हिस्से पर सागौन का प्लांटेशन तैयार हुआ है,जिसमें खैरबार में जंगल की लाज रखी है। इसपर भी वन माफियाओं की नजर है। हर बार गर्मी में इस प्लांटटेशन में आग लगा देते हैं। इससे सागौन के साथ भारी मात्रा में लगे बांस को भी नुकसान पहुंचता है। आग लगने के कारण वन्य जीव भी मुसीबत में पड़ जाते हैं। वन विभाग के अधिकारी कर्मचारियों की सजगता न होने के कारण लोग पेड़ की कटाई तो करते ही हैं आग लगाने में भी पीछे नहीं रहते। पूर्व में दर्जनों फंस चुके हैं शिकार के आरोप में शहर के नजदीक खैरबार जंगल, लालमाटी व चेंद्रा से लगा हुआ है। इस कारण चीतल प्रजाति के वन्य जीव व जंगली सुवर भारी तादात में भ्रमण करते हैं। खैरबार बांकी डेम रोड काफी ठंडा होने के कारण गर्मी में अकसर सारे जीव इसी क्षेत्र में आ जाते हैं। खुदीपारा में स्कूल के समीप एक छोटा सिंचाई बांध होने के कारण पानी पीने ये वन्य जीव उतरते हैं। भटककर सड़क व रिहायसी क्षेत्र में आ जाने के कारण सरारती तत्व हमला भी कर देते हैं। खैरबार गांव में वन्य जीवों के शिकार के मामले में दर्जनों ग्रामीण जेल की हवा खा चुके हैं।