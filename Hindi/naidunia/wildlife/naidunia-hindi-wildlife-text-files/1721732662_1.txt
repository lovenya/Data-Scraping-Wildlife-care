घटना दो दिन पहले की है। वन विकास निगम के भैंसाझार रेंज अंतर्गत मेंड्रापारा में चीतल का शिकार कर मांस ब्रिकी करने का मामला सामने आया है। सूचना मिलने पर टीम गांव पहुंची। इससे पहले शिकारियों को जानकारी मिल गई और आनन-फानन में बंद मकान के शौचालय में मांस को छिपा दिया। जांच के दौरान टीम को एक बोरी व थैले में छह किलो मांस बरामद हुआ। लेकिन आरोपित नहीं मिले। वहीं जिसने मांस खरीदा था, उसे गिरफ्तार कर लिया गया है। पूछताछ में उसने गांव के दो आरोपितों का नाम बताया। इस पर टीम ने उन दोनों के घरों में दबिश दी, पर फरार हो चुके थे। स्वजनों से पूछताछ की गई। पर फरार आरोपितों के संबंध में किसी का सुराग नहीं मिला। तलाश जारी है। इधर मांस खरीदकर घर पर पकाकर खाने वाले आरोपित श्याम लाल के खिलाफ वन्य प्राणी संरक्षण अधिनियम के तहत अपराध पंजीबद्ध कर शुक्रवार को न्यायालय में पेश किया गया। निगम ने न्यायालय में मजबूती के साथ अपना पक्ष रखा। जिसके चलते आरोपित को 14 दिन की रिमांड पर जेल भेजने का आदेश दिया गया। वन विकास निगम फरार आरोपितों को पकड़ने का प्रयास कर रही है। दरअसल उनकी गिरफ्तार के बाद ही यह सामने आया की चीतल का शिकार किस जंगल में किया गया था। साथ ही शिकार की इस घटना में और कितने आरोपित संलिप्त है। मामला बड़ा है। इसलिए जितने आरोपितों का नाम सामने आया, उन सभी के खिलाफ वन्य प्राणी संरक्षण अधिनियम के तहत अपराध पंजीबद्ध किया जाएगा।