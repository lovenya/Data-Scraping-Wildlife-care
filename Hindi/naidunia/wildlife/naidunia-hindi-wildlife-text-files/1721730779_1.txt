वन विहार में प्रिया नाम की बाघिन है। इसकी उम्र करीब 20 साल है। वन विहार के विशेषज्ञ डॉ. अतुल गुप्ता के मुताबिक उम्रदराज वन्यजीवों का ठंड के दिनों में खास ध्यान रखा जा रहा है। इसके चलते प्रिया के पिंजरे (हाउसिंग एरिया) में हीटर लगा दिया है। हीटर को तेज ठंड के दौरान चालू रखते हैं। इससे ठंड का असर कम रहता है। डॉ. गुप्ता ने बताया कि इसी तरह औसत से अधिक उम्र के बाघ, शेर व तेंदुए के हाउसिंग एरिया में हीटर व परदे लगा दिए हैं। पेड़ पर चढ़ने वाली उत्पाती मटककली की डाइट बढ़ाई वन विहार की सबसे उत्पाती बाघिन मटककली की डाइट बढ़ा दी है। डॉ. गुप्ता के मुताबिक सामान्य सीजन में बाघिन को 9 किलोग्राम मांस देते हैं। अब उसे डाइट में 10 किलोग्राम मांस दिया जा रहा है। डॉ. गुप्ता ने बताया कि ठंड के दिनों में युवा वन्यप्राणियों की डाइट बढ़ा देते हैं। बता दें कि मटककली को सतपुड़ा टाइगर रिजर्व से वन विहार लाया गया है। शुरूआत में यह करीब 30 फीट ऊंचे पेड़ पर चढ़ गई थी, जिसे पानी की बौछार मारकर उतारा गया था। जिन शावकों को मां ने छोड़ा, उनके लिए खास इंतजाम खुले जंगल में जिन शावकों को उनकी मां ने छोड़ दिया था, वन विहार प्रबंधन ने उनके लिए खास इंतजाम किए हैं। ऐसे शावकों के लिए प्राकृतिक रहवास स्थल की तर्ज पर शेड बना दिए हैं। ये शेड जगह-जगह बने हैं। इनमें घास-फूंस का उपयोग किया है। ऐसे शेडों में काले हिरण, नीलगाय और चीतल के शावकों को रखा जा रहा है। इन शावकों को ठंड से बचाने के लिए शेड में घास की मदद ली गई है। बता दें कि आए दिन भोपाल, सीहोर, औबेदुल्लागंज, रायसेन व विदिशा के जंगल में चीतल व काले हिरण के शावक मिलते हैं जिन्हें वन विहार भेज दिया जाता है। जहां इनके लिए खास इंतजाम किए जाते गए हैं। बीते दिनों सिवनी जिले में तस्करों से छुड़ाए गए कछुओं की भी विशेष निगरानी की जा रही है। विशेष इंतजाम किए ठंड के दिनों में वन्यप्राणियों के लिए विशेष इंतजाम किए हैं। उम्रदराज वन्यप्राणियों को ठंड से बचाने के लिए हाउसिंग में हीटर व परदे लगाए हैं। खुले में भी अस्थाई शेड बनाए हैं- समीता राजौरा, डायरेक्टर वन विहार नेशनल पार्क