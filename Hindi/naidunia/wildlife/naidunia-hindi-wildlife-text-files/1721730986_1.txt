प्रदेश में वन्यजीव चिकित्सकों के ज्वाइनिंग का समय खत्म हो गया। 18 वन्यजीव चिकित्सकों में से सिर्फ 13 ने ही ज्वाइन किया है, पांच ने नहीं किया। ज्वाइन करने वाले वन्यजीव चिकित्सकों को जल्द ही फील्ड पर उतारा जाएगा। जनवरी में व्यापमं ने चिकित्सकों की परीक्षा ली थी, जिसमें 18 डॉक्टरों का चयन हुआ था, लेकिन आदर्श आचार संहिता की वहज से डॉक्टरों की ज्वाइनिंग नहीं हो पा रही थी। शासन ने चयनित डॉक्टरों को ज्वाइनिंग का 15 दिन का समय दिया था। वन विभाग के अधिकारी का कहना है कि जल्द ही इनकी प्रदेश कि जिलों में पोस्टिंग की जाएगी। ज्ञात हो कि प्रदेश में जंगल सफारी, नंदनवन, कानन पेंडारी, बारनवापारा, भोरमदेव, उदंती सीता नदी टाइगर रिजर्व, कांगेर घाटी आदि जगहों पर वन्यप्राणियों की देखभाल के लिए महज तीन डॉक्टर हैं। पशु चिकित्सकों की कमी की वजह से इन लोगों को प्रदेश भर के वन्यजीवों की देखभाल करनी पड़ती है। पशु चिकित्सकों की भर्ती होने से इन डॉक्टरों का बोझ कम होगा। इसलिए संकोच कर रहे थे डॉक्टर वन विभाग के सूत्रों की माने तो चिकित्सकों के सामने भर्ती के लिए कई नियम और शर्तें रखी गईं थी। चयनित चिकित्सक भी सीजी पीएससी, पीजी और पीएचडी की पढ़ाई कर रहे हैं। चिकित्सकों को कभी भी बेहतर विकल्प मिल सकता है, लेकिन नियम और शर्तों के मुताबिक बेहतर विकल्प मिलने के बाद भी वे दूसरी जगह ज्वाइन नहीं कर सकेंगे। इसलिए चिकित्सक इस भर्ती से परहेज करते दिखाई दे रहे हैं, जबकि संविदा पर नियुक्त किए जा रहे चिकित्सकों का मासिक वेतन 33 हजार रुपये तय की गई है, जबकि पीएससी वेटनरी डॉक्टर की परीक्षा में चयनित होने पर उनको 65 हजार रुपये के करीब वेतन मिलेगा। इस कारण पशु चिकित्सक ज्वाइन करने में संकोच कर रहे थे। विभाग ने पशु चिकित्सकों के लिए 10 जुलाई अंतिम तारीख रखी थी। वर्जन वन विभाग में 18 पशु चिकित्सकों की भर्ती निकली थी, जिनमें 13 चिकित्सकों ने ज्वाइन कर लिया है। बाकी पांच डॉक्टरों ने ज्वाइन नहीं किया है। ज्वाइन करने वाले डॉक्टरों को जल्द पोस्टिंग दी जाएगी।- अतुल कुमार शुक्ला, पीसीसीएफ, वाइल्ड लाइफ, छत्तीसगढ़