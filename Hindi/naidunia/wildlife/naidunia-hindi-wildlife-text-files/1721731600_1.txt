अब तेंदुआ का शिकार होने की घटना सामने आने के बाद ग्रामीण यह बता रहे हैं कि चार माह पहले इसी तेंदुए को ग्रामीणों ने देखा था। वन अमले ने मगरकुंड के जिन पांच शिकारियों को तेंदुए का शिकार करने के मामले में गिरफ्तार किया है, उनके पास से शिकार करने के कई औजार व जानवरों के अंग भी बरामद किए हैं। इससे यह स्पष्ट है कि आरोपित शिकारी जंगल में वन विभाग के नाक के नीचे लगातार वन्य प्राणियों का शिकार करते रहे हैं। हालांकि विभागीय अफसर इससे इंकार कर रहे हैं। खैरागढ़ डीएफओ संजय यादव ने कहा कि जंगल क्षेत्रों की लगातार मॉनिटरिंग की जा रही है। शिकारियों के पास मिले कई औजारः वन अमले ने आरोपित शिकारियों की निशानदेही में उनके कब्जे से बड़ी मात्रा में जानवरों को शिकार करने वाले औजार बरामद किए। तीन सौ मीटर बिजली वायर, जाल और हिरण का सिंग, सांप का सेसरा, कटार व अन्य औजार जब्त किया गया है। इसके अलावा मृत तेंदुए जबड़ा, पंचा का चमड़ा, जले हुए पैर का अवशेष मिला है। इससे यह तो स्पष्ट हो गया कि आरोपित शिकारी पहले भी वन्य प्राणियों का शिकार कर चुके होंगे। क्योंकि इससे पहले भी हिरण, तेंदुआ व अन्य जंगली जानवरों के शिकार करने की खबरें सामने आ चुकी है। जिसमें से कई मामलों का खुलासा तक नहीं हो पाया। जिसके कारण वन विभाग के कर्मचारियों पर सवाल उठने लगा है।