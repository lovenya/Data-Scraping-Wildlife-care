हाल ही में वाल्मिक थापर की नई किताब 'वाइल्डफायर' आई है। यह किताब उनके नायाब अनुभव संग्रह की झांकी हमारे सामने रखती है। करीब 500 पृष्ठों में फैली इस किताब में पर्यावरण को लेकर उनके खुद के अनुभव, जंगली जीवों से जुड़े विभिन्ना किस्से और अतीत के दिनों से उठकर आती कुछ पुरानी यादें हैं। इस किताब का आखिरी हिस्सा भारत के विभिन्न हिस्सों से ली गईं कुछ बेहतरीन तस्वीरों पर केंद्रित है। वाल्मिक थापर के लंबे साक्षात्कार का एक अंश। आपने 'वाइल्डफायर' क्यों लिखी? इस किताब के जरिए आप आखिर क्या बात पाठकों तक पहुंचाना चाहते थे? वन्य जीव संरक्षण के काम से तकरीबन 40 सालों तक जुड़े रहते हुए मैंने बाघ के बारे में लगभग हर जानकारी लिखी है, अब मैं वन्य जीवन से जुड़ी कुछ और बेहतरीन चीजें और अपने अनुभव बांटना चाहता था। मेरी पहली किताब 2013 में 'टाइगर फायर' नाम से आई थी और 'वाइल्ड फायर' उस श्रृंखला में दूसरी है। इन दोनों किताबों को एक साथ रखकर बात करें तो मैं प्राकृतिक परिवेश को ऐतिहासिक डॉक्यूमेंट की शक्ल में लाना चाहता था। मैं उस अद्भुत रूप से सुंदर दुनिया की तस्वीर सभी को दिखाना चाहता था जो औद्योगिक विकास के चलते खतरे का सामना कर रही है। आपने यह क्यों तय किया कि इसमें आप भारत में संरक्षण पर ज्यादा बात नहीं करेंगे? जी बिल्कुल नहीं। खासकर श्रृंखला की इस किताब में तो बिल्कुल नहीं। फिलहाल मैं 'इनडेंजर्ड फॉरेस्ट' नाम की एक किताब पर काम कर रहा हूं और उसमें संरक्षण पर विस्तार से बात करूंगा। इस तीसरी किताब में मैंने पर्यावरण पर होने वाली राजनीति पर भी बात की है। आपको भारत में वन्य जीवन से जुड़े कानून में सबसे बड़ी खामी क्या नजर आती है? यह कानून 2400 पृष्ठों में फैला है और किसी भी उस व्यक्ति के लिए जो पर्यावरण की लड़ाई लड़ना चाहता है बहुत ही कठिन और दुविधा पैदा करने वाला कानून है। हमें यह करना चाहिए कि देश में जितने भी बेहतरीन लोग हैं उनकी मदद लेते हुए सरल और समग्र कानून बनाना चाहिए ताकि जमीनी फायदा हो सके। एक 30 पेज का ऐसा कानून हो जो इस बात का पक्ष लेता हो कि वन्य जीवों के लिए उपलब्ध जगह के साथ छेड़छाड़ न हो, जो वन में रहने वाले लोगों के बारे में भी बात करता हो, वेस्टलैंड के मुद्दे का सही समाधान देता हो, क्योंकि ये सभी जरूरी विषय सालों से अनछुए रहे हैं। हमें ऐसा कानून चाहिए जिसकी एक शाखा राज्य सरकार को भी इस प्रक्रिया में शामिल करे। अगर हम वास्तव में कुछ बदलाव लाना चाहते हैं तो सिर्फ देहरादून में एक फॉरेस्ट रिसर्च इंस्टिट्यूट बनाने भर से काम नहीं चलेगा बल्कि ऐसे कई केंद्र देशभर में बनाने होंगे। भारतीय वन सेवा में सुधार के बारे में आप क्या सोचते हैं? हमें उस तरफ जाने की कितनी जरूरत है? भारतीय वन सेवा ऐसी सेवा है जिसकी तरफ कोई ध्यान नहीं दिया जाता और इसमें तत्काल सुधार किया जाना चाहिए। जैसे फिलहाल तमिलनाडु में पले और बढ़े व्यक्ति को राजस्थान में नियुक्त कर दिया जाता है। यह कैसी सोच है? क्योंकि जिस व्यक्ति का बचपन जिस वातावरण में बीता है उसे उसके प्रति लगाव रहता है। मैंने हमेशा यह कहा है कि भारत में पब्लिक-प्राइवेट-पार्टनरशिप ही वन्य जीवन का भविष्य है। वन्य जीवन से जुड़े मुद्दों का हल तलाशने के लिए स्थानीय लोगों और गैर सरकारी लोगों की मदद लीजिए। अगर हमें अपने पर्यावरण के भविष्य के बारे में सोचना है तो सरकार के बाहर जो योग्य लोग हैं उनकी पहचान करना होगी। भारतीय वन्य जीवन की देखभाल करने के सरकारी रवैये की आपने हमेशा तीखी आलोचना की है, ऐसा क्यों? मेरी वन्य जीवन में दिलचस्पी 1976 में पैदा हुईऔर इसका श्रेय रणथम्भौर नेशनल पार्क के आईएफएस ऑफिसर फतेह सिंह राठौड़ को जाता है। वे 1991 में रिटायर्ड हो गए और मैंने उनके जैसा प्रतिबद्ध अधिकारी नहीं देखा। मैंने जितना भी सरकार के लिए काम किया है यही पाया है कि वह बस कमिटी गठित कर देती है और इस कमिटी की रिपोर्ट धूल खाती रहती है। यह कामकाज का निष्क्रिय तरीका है और इसे तुरंत बंद किया जाना चाहिए। हमें ऐसे विशेषज्ञों का पैनल चाहिए जो मंत्रालय और शिक्षाविदों से जुड़े हों। आपकी आने वाली किताब समाधान तलाशने पर केंद्रित होगी- तो क्या आप ऐसा कोई उदाहरण दे सकते हैं कि हमें नेशनल पार्क को किस तरह चलाना चाहिए? मैंने करीब 10 साल अफ्रीका में बिताए और देखा कि वहां स्थानीय लोग किस तरह अलग-अलग प्रकार के टूरिज्म में शामिल किए जाते हैं। भारत को उनका संरक्षण मॉडल अपनाना चाहिए। वहां सरकार पार्क से बाहर होने वाले संरक्षण कार्यों को सहारा देती है। टूरिस्ट वहां सिर्फ जीप में बैठकर जानवरों को नहीं देखते बल्कि पर्यावरण को करीब से महसूस करते हैं और स्थानीय लोगों को फायदा पहुंचता है। चूंकि स्थानीय लोगों को पैसा मिलता है तो उनमें से कोई जानवरों को नहीं मारता। हम बिना वन विभाग के कान्हा और रणथम्भौर में ऐसा कर सकते हैं। अगर हम कृष्ण मृग की बात करें तो बिश्नोई उन्हें पाल सकते हैं और इस तरह उनकी जीविका का साधन भी उन्हें मिल जाएगा।