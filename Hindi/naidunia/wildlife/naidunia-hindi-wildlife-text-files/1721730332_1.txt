पिछले पौने तीन साल में रातापानी अभयारण्य के मिडघाट और बुदनी सेक्शन में ट्रेन से टकराकर तीन बाघ, तीन शावक, चार तेंदुए एवं दो भालुओं की मौत हो चुकी है। जंगल में पानी की कमी होते ही दुर्घटनाओं का सिलसिला शुरू हो जाता है, क्योंकि बाघ सहित अन्य जानवर पानी की तलाश में जंगल से बाहर निकलते हैं और ट्रैक पार कर गड़रिया नाले तक जाते हैं। हाल ही में सतकुड़ा गांव के नजदीक बाघ के हमले में बच्चे की मौत इसी कारण से होना बताई जा रही है। पानी के होज (वॉटरहोल) बनाए, पानी नहीं पहुंचा सके वन विभाग ने पिछले साल भी बाघों को जंगल में रोकने के प्रयास किए थे। अभयारण्य के अंदर दो दर्जन होज बनाए गए थे। वन अफसरों को उम्मीद थी कि जंगल में ही पानी मिलेगा तो बाघ बाहर नहीं निकलेंगे पर ऐसा नहीं हुआ। होज तक पानी पहुंचाने में विभाग नाकाम रहा। इस कारण पिछले साल एक बाघ और एक तेंदुए की मौत हुई है। सोलर वॉटर पंप लगेंगे : विभाग ने बुदनी के जंगल में तीन रास्ते चिन्हित किए हैं, जिनसे बाघ और अन्य जानवर ट्रैक पार कर नाले तक जा रहे हैं। इन रास्तों पर सोलर वॉटर पंप लगाने की तैयारी चल रही है। मुख्य वनसंरक्षक भोपाल वृत्त इसका प्रस्ताव वन्यप्राणी मुख्यालय को भेज रहे हैं। वहीं 11 किमी तक रेलवे ट्रैक के दोनों ओर झाड़ियां काटी जाएंगी। ताकि जानवर को ट्रेन दूर से दिखाई दे जाए। इसके अलावा वन विभाग और रेलवे ने मिलकर संकरे रास्तों (पहाड़ की कटिंग के अंदर से निकले ट्रैक) पर तीन ओवरपास बनाने की योजना बनाई है। कर रहे हैं काम बाघ और अन्य जानवरों को ट्रेन दुर्घटना से बचाने के लिए स्थाई योजना पर काम कर रहे हैं। जल्द ही इसका असर भी देखने को मिलेगा- वीके नीमा, मुख्य वनसंरक्षक, भोपाल वृत्त