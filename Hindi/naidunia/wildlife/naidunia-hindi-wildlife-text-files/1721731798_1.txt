नलकेश्वर के क्षेत्र में जंगली जानवरों की भरमार है। यहां पर मुख्य रूप से चिंकारा , चौसिंगा, नीलगाय, जंगली सुअर, व तिघरा के अंदर मगर काफी तादाद में मिलते हैं। इन जानवरों की संख्या का पता लगाने एवं नए जानवरों की तलाश के लिए तेंदुए पर पीएचडी कर रहे डी पवार ने वन विभाग की इजाजत से ट्रेप कैमरे लगाए थे। इन कैमरों में कई सारे जानवरों की फोटो कैद हुई थीं। वहीं एक तेंदुए का परिवार भी दिखाई दिया था, लेकिन इस परिवार में एक नर तेंदुए के गले में जंगली सुअरों, हिरण, आदि को पकड़ने के लिए शिकारियों द्वारा लगाया जाने वाला फंदा फंसा हुआ भी दिखाई दिया था। फाेटो सामने आने के बाद वन विभाग ने पहले गांधी प्राणी वन्य प्राणी उद्यान से पिंजरा मंगवाकर लगाया, लेकिन तेंदुआ काफी बडा होने के कारण उसमें नहीं आ पाया। इसके चलते वन विभाग ने अब शिवपुरी के माधव नेशनल पार्क से पिंजरे मंगवाए हैं। साथ ही तेंदुए को पकडकर उसके उपचार के लिए शिवपुरी वन विभाग की टीम भी नलकेश्वर पहुंच चुकी है। वन विभाग की लापरवाही से होता है जंगली जानवरों का शिकारः तिघरा का जलस्तर कम होने के कारण वहां पर पानी के अंदर डूबा रहने वाला राई गांव निकलकर सामने आया है। यहां पर नईदुनिया की टीम को मगर का कंकाल मिला है। पूरा कंकाल होने एवं खोपडी साबूत होने से उसकी पहचान हो सकी है। मवेशियों को तिघरा के किनारे चराने के लिए आने वाले स्थानीय लोगों ने बताया कि संभवत: यह भूरा मगर है, इसका शिकार मछली पकडने वाले शिकारियों ने किया था। मगर का शव पानी में दिखाई दिया तो शिकारियों ने मगर की पीठ पर पत्थर रखकर उसे डूबा दिया था। नईदुनिया की टीम जब राई गांव पहुंची थी, तब वहां पर मगर का सिर्फ मुंह ही दिख रहा था, लेकिन पीठ पर पत्थर रखे थे। नईदुनिया की टीम ने वहां से पत्थर एवं मिट्टी हटाई ताे पूरा कंकाल मिला। तेंदुआ ठीक नहीं हुआ तो हो सकता है हिंसकः तेंदुआ जिस स्थान पर रहता है उसके पास से ग्रामीणों के आने-जाने का रास्ता है। साथ ही कई गांव भी हैं। घायल जानवर शिकार नहीं कर पाता है, ऐसे में उसके लिए इंसान ही आसान शिकार होते हैं। हालांकि इन तेंदुओं के होने से ग्रामीणों को काफी फायदा है, क्योंकि यह हर दो से तीन दिन में नीलगाय, हिरण एवं सुअरों का शिकार करते हैं। जिससे ग्रामीणों की फसल का बचाव होता है। वर्जन- घायल तेंदुए को पकड्ने के लिए वन विभाग की टीम पिंजरा लेकर गई थी। साथ ही शिवपुरी से वन विभाग के अधिकारी भी आए हैं, जो कि तेंदुए को पकडकर उसका इलाज करने का प्रयास कर रहे हैं। गौरव परिहार, पक्षी विशेषज्ञ गांधी वन्य प्राणी उद्यान वर्जन- वन विभाग की मदद से नलकेश्वर पर कैमरे ट्रेप लगाए गए थे, इसमें एक तेंदुआ घायल अवस्था में मिला है, वह फोटो डीएफओ अभिवन पल्लव को दे दी है। इसके बाद उन्होंने वहां पर तेंदुए को उपचार के लिए पकडने की योजना बनाई है। डी पवार, लैपर्ड विशेषज्ञ