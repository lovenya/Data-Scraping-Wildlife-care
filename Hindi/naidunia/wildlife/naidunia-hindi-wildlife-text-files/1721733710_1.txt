कोरबा(नईदुनिया प्रतिनिधि)। जिले के कोरबा व कटघोरा वन मंडल में हाथियों का उत्पात लगातार जारी है। यहां के जंगलो में घूम रहे 88 हाथी अलग-अलग दलों में बंट कर लगातार खेतों में पहुंचकर ग्रामीणों के धान फसल को चट करने के साथ रौंद रहे है। जिससे उन्हें काफी नुकसान उठाना पड़ रहा है। सप्ताह भर के भीतर हाथियों ने दोनों वन मंडल में 24 किसानों के 37 एकड फसल को नुकसान पहुंचाया है। बीती रात हाथियों के दल ने जहां केंदई रेंज के खुरूपारा में एक दर्जन से ज्यादा ग्रामीणों की फसल को रौंद कर उन्हें आर्थिक नुकसान पहुंचाया है। उधर कोरबा के कुदमुरा रेंज अंतर्गत गुरमा, सिमकेदा गांव में भी आधा दर्जन ग्रामीणों की फसल को क्षेत्र में मौजूद हाथियों ने चट करने के साथ रौंद कर क्षति पहुंचाई है। लगातार हो रहे फसल नुकसान से ग्रामीणों में आक्रोश है। ग्रामीणों ने वन विभाग के अधिकारियों को क्षतिपूर्ति के लिए आकलन करने सूचित कर दिया है। जानकारी के अनुसार 61 हाथियों का दल पसान रेंज से केंदई रेंज के कोरबी सर्किल पहुंचा था और यहां के खुरूपारा जंगल में विश्राम करने के बाद दल जंगल से निकला और खेतों में पहुंचकर वहां लगे धान फसल को तहस-नहस कर दिया। खेतों में देर रात तक उत्पात मचाने के बाद सुबह होने से पहले विचरण कर रहे हाथियों के दल ने बगबुडी, झिनपुरी के रास्ते से होते हुए सिरमिना सर्किल के जंगल में डेरा डाल दिया। कोरबा वन मंडल के कुदमुरा रेंज अंतर्गत गुरमा में 16 व सिमकेदा में 11 हाथी मौजूद है।