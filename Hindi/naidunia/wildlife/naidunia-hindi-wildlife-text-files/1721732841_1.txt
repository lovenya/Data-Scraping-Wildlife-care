ग्वालियर. नईदुनिया प्रतिनिधि। कूनों में चीते आने से कुत्ते डर गए हैं और भेडि़या भाग रहा है। इस तरह के मीम्स इंटरनेट मीडिया पर चल रहे हैं। साथ ही कुछ प्लेटफार्म पर तो यह भी चल रहा है कि श्योपुर के लोग कह रहे हैं कि हमारा शेर चीते लेकर आया है। हालांकि चीतों की सुरक्षा के लिए कूनो सेंक्चुरी, डब्ल्यूआइआइ, चीता विशेषज्ञों के अलावा साउथ अफ्रीका सरकार ने कालर आइडी के रूप में व्यवस्था की है। जिससे चीतों पर हर पल नजर रखी जाएगी। हालांकि चीतों के मीम्स पर न जाएं तो कूनों सेंक्चुरी में जिन खूंखार वन्यजीवों से चीतों को खतरा हो सकता है, उन्हें चीतों के बाड़े से भी दूर कर दिया गया है। चीतों में कोई संक्रमण न फैले इसलिए आसपास के गावों की मवेशियों तक का टीकाकरण किया गया है। इतनी कवायद के बाद बाड़े में रहने वाले चीतों पर पल-पल की निगरानी की बात आई तो, इसके लिए सैटेलाइट कालर आईडी का सहारा लिया जा रहा है। साउथ अफ्रीका से 17 सितंबर को अपने वाले 8 चीतों में पांच मादा व तीन नर चीता होंगे। इन आठों चीतों के गले में साउथ अफ्रीका सरकार ही सैटेलाइट कालर आईडी लगाकर भेज रही है। कालर आईडी को ई-मेल के जरिए कनेक्ट किया जाएगा। और हर तेंदुआ की कालर आईडी को कूनो सेंक्चुरी, डब्ल्यूआइआइ, चीता विशेषज्ञों के अलावा साउथ अफ्रीका सरकार के ई-मेल आईडी से कनेक्ट किया जाएगा। ई-मेल के जरिए हर डेढ़ से दो घंटे में चीतों की हर गतिविधि की जानकारी मिलती रहेगा। यानी चीतों के पास जाए बिना भी उन पर पूरी निगरानी रहेगी। सैटेलाइट कालर से ऐसे होगी निगरानी - चीता के सामान्य व्यवहार यानी शिकार के लिए रफ्तार में भागना, शिकार करके पेट भरने तक का पता लग सकेगा। यदि कोई चीता अपने व्यवहार के विपरीत एक जगह बैठा है, शिकार नहीं कर रहा, भूखा है तो कालर आईडी के जरिए पता लग जाएगा कि उक्त चीते की सेहत सही नहीं। - कूनो में जो पांच किलाेमीटर का बाड़ा बनाया गया है, यदि किसी तरह उससे चीता बाहर निकलता है तो इसकी जानकारी तत्काल कालर आईडी के जरिए पता लग जाएगा। -चीतों के आसपास किसी इंसानी गतिविधि के होने पर भी कालर आइडी अलर्ट कर देता है। - यदि कोई चीता बीमार है और उसका इलाज चल रहा है, तो उसकी सेहत में होने वाले सुधार तक की जानकारी इस कालर आइडी से आसानी से लग जाती है। - साउथ अफ्रीका से आने वाले चीतों की सुरक्षा पर पूरा जोर दिया जा रहा है। पहली खेप में आठ चीते आ रहे हैं, इन सबके गले में साउथ अफ्रीका से ही सैटेलाइट कालर आईडी लगकर आएगी। इस कालर आइडी के जरिए साउथ अफ्रीका के विशेषज्ञ भी कूनों में चीतों की गतिविधियों पर पूरी नजर रखेंगे। यह निगरानी का आधुनिक और पूरी तरह सफल तरीका है। जेएच चौहान, सीसीएफ, वन विभाग मप्र