स्वास्थ्य मंत्री अमर अग्रवाल ने उक्त बातें कही। हॉटल कोर्टयार्ड मेरियेट हॉटल में वन्यप्राणियों के संरक्षण और वन अपराध रोकने के लिए ट्रैफिक इंडिया के बैनर तले आयोजित दो दिवसीय कार्यशाला के शुभारंभ अवसर पर स्वास्थ्य मंत्री श्री अग्रवाल ने कहा कि जंगल में बढ़ते अपराधों पर अंकुश लगाने के संबंध में इस कार्यशाला का आयोजन किया जा रहा है। समय-समय में इस प्रकार के आयोजन से बहुत सी जानकारियां मिलती हैं। उन्होंने कहा कि छत्तीसगढ़ प्रदेश वनों से आच्छादित है। जहां अनेक प्रकार के वन्यप्राणी विद्यमान हैं। वन्यप्राणियों के संरक्षण एवं संवर्धन हम सबका दायित्व है। जिस प्रकार हम अपने बच्चों का लालन-पालन उनकी सुरक्षा पर ध्यान देते हैं उसी तरह वन्यप्राणियों के प्रति भी हमारा दायित्व होना चाहिए। वन का सीधा संबंध हमारे जीवन से है। वनों में वनप्राणियों की कमी होती है, तब वन असुरक्षित हो जाता है। इसलिए हम सबका कर्तव्य है कि वनों का संरक्षण करें। वन अपराध को रोकने कानून बने हैं। कानून का सही ढंग से पालन करेंगे, तो अपराध कम होगा। वनों के संरक्षण एवं वन अपराध को रोकने अंतर विभागीय समन्वय जरूरी है। कार्यशाला में वन विभाग के अलावा विभिन्न विभाग और सामाजिक संस्थाओं के प्रतिनिधि मौजूद थे। श्री अग्रवाल ने कहा कि अचानकमार टाइगर रिजर्व किसी भी विश्व स्तर के टाइगर रिजर्व से कम नहीं है। इसकी देशव्यापी प्रचार-प्रसार करने की जरूरत है। उन्होंने अचानकमार टाइगर रिजर्व को सब मिलकर विकसित करने पर विशेष जोर दिया। कार्यशाला में मौजूद संभागायुक्त केडीपी राव ने कहा कि वन्यप्राणियों के संरक्षण और इसके तस्करी को रोकने के प्रयास में यह कार्यशाला एक महत्वपूर्ण कदम है। ऐसी कार्यशाला अन्य स्थानों में भी होनी चाहिए। वन परिक्षेत्र में घटित अपराधों को रोकने के लिए पुलिस, ग्रामीण एवं जनप्रतिनिधियों का सहयोग लेना चाहिए, ताकि वन्यप्राणियों को बचाया जा सके। उन्होंने कहा कि वन संपदा को बचाना हम सबकी जवाबदारी है। वनों में निवासरत वन्यप्राणी हमारी धरोहर है, इसकी सुरक्षा होनी चाहिए। कार्यक्रम में वन संरक्षक अनूप श्रीवास्तव ने कहा कि छत्तीसगढ़ राज्य में अनेक पर्यटन क्षेत्र हैं। उन्होंने कहा कि वन्यप्राणियों के संरक्षण के लिए बेहतर प्रबंधन होना चाहिए। छत्तीसगढ़ राज्य में वन नीति बनाई गई है। वन्यप्राणियों के संरक्षण एवं संवर्धन के लिए हमें बेहतर ढंग से कार्य करने की आवश्यकता है। कार्यशाला में ट्रैफिक इडिया के डॉ. शेखर, कलेक्टर सिद्धार्थ कोमल सिंह परदेशी, मुंगेली कलेक्टर टीसी महावर, रायगढ़ कलेक्टर मुकेश बंसल, कोरबा कलेक्टर रीना बाबा साहेब कंगाले समेत संभाग के विभिन्न जिलों से आए वन अधिकारियों के अलावा पुलिस, राजस्व और आरपीएफ के अधिकारी उपस्थित थे।