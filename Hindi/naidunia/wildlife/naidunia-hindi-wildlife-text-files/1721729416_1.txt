आने वाले दिनों में वन्यप्राणियों के चौथे चरण की गणना होनी है। इसी की तैयारी के तहत कार्यशाला आयोजित की गई है। इससे पहले, जो गणना हुई थी कि उसमें एटीआर प्रबंधन का तरीका काफी बेहतर था। ट्रैप कैमरे, ट्रांजिट लाइन जैसी विधि का उपयोग करते हुए गिनती की गई थी। इसके अलावा एक प्रारुप भी बनाया गया था। वहीं, राज्य के दूसरे टाइगर रिजर्व इंद्रावती व उदंती- सीतानदी की गणना उतनी बेहतर ढंग से नहीं हो पाई थी। इसी कमी को दूर करने के लिए प्रदेश वन्यप्राणी विभाग द्वारा कार्यशाला आयोजित कर उन्हें अचानकमार टाइगर रिजर्व में प्रशिक्षित करने का निर्णय लिया है। बुधवार को कार्यशाला का पहला दिन था। इस दौरान वाइल्ड लाइफ एक्सपर्ट श्री चौहान और उनकी टीम में शामिल ट्रैप कैमरा एक्सपर्ट इस्तियाक पटेल ने गणना करने की मौखिक जानकारी दी। दूसरे दिन प्रेक्टिकल के जरिए विधि की जानकारी देनी है। इसके तहत प्रशिक्षार्थी सुबह 6 बजे से अचानकमार, छपरवा व लमनी रेंज के जंगल का भ्रमण करेंगे। इस बीच मार्ग में नजर आने वाले पगमार्क, पेड़ों में खरोंच, मलमूत्र को रजिस्ट्रर में दर्ज किया जाएगा। तीसरे दिन फिर से शिवतराई में मौखिक जानकारदी दी जाएंगी। तीन दिनी इस प्रशिक्षण में अचानकमार टाइगर रिजर्व के भी अधिकारी व कर्मचारियों को प्रशिक्षण दिया जा रहा है। फरवरी में हो सकती है गणना वन्यप्राणियों के चौथे चरण की गणना फरवरी में हो सकती है। हालांकि अभी तारीख तय नहीं हुई। इससे पहले ही कार्यशाला के जरिए तैयारियां इसलिए की जा रही है , ताकि गणना के दौरान अमले को किसी तरह की व्यवहारिक दिक्कत न आए। गणना सही ढंग से होने पर बाघ से लेकर अन्य वन्यप्राणियों का सही आंकड़ा सामने आएगा।