गौरतलब है कि दुनिया में सबसे ज्यादा मगरमच्छ चंबल नदी में पाए जाते हैं। चंबल में जब-जब भीषण बाढ़ आई है तब-तब घड़ियाल के साथ-साथ मगरमच्छ और दुर्लभ मानी जाने वाली डाल्फिन का कुनबा घट जाता है। बीते साल आई बाढ़ में भी 400 से ज्यादा घड़ियाल और मगरमच्छ बह गए थे, वहीं लगभग 20 डाल्फिन कम हो गई थी। कछुओं की गिनती कभी की नहीं जाती, लेकिन बाढ़ में हजारों कछुए बह जाते हैं। जलीयजीवों के विशेषज्ञ ऋषिकेश शर्मा कहते हैं कि बाढ़ के समय पानी का तेज बहाव रहता है, इस कारण घड़ियाल, मगरमच्छ, डाल्फिन व कछुओं के अधिकांश छोटे बच्चे तो मर ही जाते हैं, लेकिन वयस्क घड़ियाल, मगरमच्छ नदी के किनारों के अलावा, नालों व जलभराव की अन्य जगहों पर जाकर खुद को बचा लेते हैं, जो नदी का जलस्तर घटते ही फिर अपने स्थलों पर लौट आते हैं। वहीं चंबल घड़ियाल सेंक्चुरी प्रशासन भी मानता है कि बाढ़ में वयस्क मगरमच्छ, घड़ियाल, डाल्फिन आदि तो बहकर यमुना नदी तक पहुंच जाते हैं, जो जलस्तर सामान्य होने पर लौटकर अपने पुराने ठिकानों पर आ जाते हैं। घड़ियाल सेंक्चुरी के इस दावे को पिछले साल बाढ़ के बाद हुई गणना के आंकड़े सच साबित नहीं कर रहे, क्योंकि पिछले साल की बाढ़ में सैकड़ों घड़ियाल, मगरमच्छ व दुर्लभतम गेंगेटिक डाल्फिन (प्लेटिनेस्टा गेंगेटिका) कम हो गई थीं। बीते साल 331 घड़ियाल, 98 मगरमच्छ और कई डाल्फिन कम हुईं: बीते साल यानी 2021 में भी चंबल नदी में भीषण बाढ़ आई थी, जो जलीयजीवों के कुनबे पर कहर बनकर टूटी। फरवरी 2021 में हुई जलीयजीवों की गणना और बाढ़ के बाद फरवरी 2022 में हुई गणना में सामने आया, कि चंबल घड़ियाल सेंक्चुरी में 162 घड़ियाल, 18 मगरमच्छ व 11 डाल्फिन कम हो गए। लेकिन हकीकत यह है, कि इससे दोगुने से ज्यादा जलीयजीव चंबल नदी की बाढ़ में पिछले साल बह गए, जिनमें से अधिकांश की मौत होना माना जा रहा है। यह हम नहीं, बल्कि जलीयजीवों की गणना का आंकड़ा ही बता रहा। बीते छह साल की गणना में आंकड़े बता रहे हैं, कि हर साल चंबल में औसतन 169 घड़ियाल बढ़ रहे हैं। इस हिसाब से फरवरी 2022 में भी घड़ियाल के वंश में कम से कम 169 की बढ़ोतरी होनी थी, जो उल्टा 162 घट गई। इन दोनों को जोड़ा जाए तो बाढ़ में 331 घड़ियाल बह गए। इसी तरह चंबल में हर साल औसतन 72 मगरमच्छ बढ़ रहे हैं, बीते साल की बाढ़ में 18 कम हुए, यानी कुल 90 मगरमच्छ बाढ़ में बह गए या मर गए। सबसे ज्यादा नुकसान बेहद दुर्लभ गेंगटिक डाल्फिन के तौर पर हुआ है। बीते एक दशक से डाल्फिन धीरे-धीरे कम हो रही थीं। कोरोना काल डाल्फिन के लिए वरदान साबित हुआ, जिसमें 2020 की तुलना में 2021 में डाल्फिन की संख्या 68 से 82 हो गई। यानी एक साल में 14 डाल्फिन बढ़ी थीं। बीते साल इनकी संख्या में कम से कम 6 की बढ़ोतरी मानी जा रही थी, लेकिन बाढ़ में उल्टा 11 डाल्फिन कम हो गई। बढ़ोतरी को जोड़ा जाए तो बाढ़ में कम से कम 20 डाल्फिन बही हैं। सैटेलाइट व रेडियो ट्रैकर से पता लगेगी लोकेशनः घड़ियालों की गतिविधियों पर नजर रखने के लिए सेंक्चुरी प्रशासन ने बीते साल एक घड़ियाल की पूंछ पर रेडियो ट्रैकर व चार की पूंछ पर सैटेलाइट ट्रैकर बांधा था। यह पांचों घड़ियाला मुरैना-श्योपुर जिले के बीच बरौली घाट पर छोड़े गए थे। अब तक रेडियो व सैटेलाइट ट्रैकरों से इन घड़ियालों की पल-पल की गतिविधि पर नजर रखी जा रही थी। अब बाढ़ में यह घड़ियाल कहां तक बहकर जाते हैं और फिर कहां लौटकर बसेरा बनाते हैं, कहीं किसी घड़ियाल की मौत तो नहीं हो गई। इन सबका पता इन ट्रैकरों के माध्यम से लगाया जाएगा। सात साल में किस प्रजाति का वंश कितना घटा-बढ़ा वर्ष - घड़ियाल - डाल्फिन - मगरमच्छ 2016 - 1162 - 78 - 454 2017 - 1255 - 75 - 562 2018 - 1681 - 74 - 613 2019 - 1876 - सर्वे नहीं - 706 2020- 1859 - 68 - 710 2021- 2176 - 82 - 886 2022- 2014 - 71 - 868 नोट : आंकड़े चंबल घड़ियाल सेंक्चुरी के हैं। वर्जन बाढ़ के बहाव में जलीयजीव भी बहते हैं। इस बार बाढ़ बहुत ज्यादा है, इसलिए कितने मगरमच्छ, घड़ियाल, डाल्फिन कम हुए हैं, यह तो फरवरी में होने वाली गणना में ही साफ हो पाएगा। इस बाढ़ में शावक घड़ियाल, मगरमच्छ, छोटे कछुए, डाल्फिन की जान को खतरा रहता है, लेकिन वयस्क तो खुद को बचा लेते हैं, बहने के बाद लौटकर अपने स्थानों पर आ जाते हैं, क्योंकि हर साल ही वह बाढ़ का सामना करते हैं। प्रतीक दुबे, अधीक्षक, देवरी घड़ियाल सेंक्चुरी वर्जन- बाढ़ में घड़ियाल, मगरमच्छों के छोटे बच्चे बह जाते हैं जिनमें से अधिकांश की मौत हो जाती है। बड़े मगरमच्छ व घड़ियाल तो नदी किनारे के क्षेत्रों में आकर खुद को बचा लेते हैं, क्यों वह हर साल आने वाली इस बाढ़ के अभ्यस्त हाेते हैं। ऋषिकेश शर्मा, जलीयजीव विशेषज्ञ