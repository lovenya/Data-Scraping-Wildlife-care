उपवनमंडलाधिकारी अतुल श्रीवास्तव का कहना है कि इस क्षेत्र में भालू है। यहां अक्सर ग्रामीण देखते हैं, लेकिन ऐसी घटना पहली बार हुई है। श्रीवास्तव ने बताया कि तीनों लाश के पास से भालू को खदेड़ने का अधिकतम प्रयास किया गया, लेकिन सफलता नहीं मिली तब शाम को पुलिस ने भालू को गोली मारी। ग्रामीणों के अनुसार धनसिंग कंवर पिता कुशल सिंह (65) अल सुबह छछान पहाड़ी महुआ फूल बीनने गया था। वहां अचानक भालू ने उस पर हमला कर दिया, जिससे घटनास्थल पर ही उसकी मौत हो गई। सुबह करीब 10 बजे लकड़ी बीनने के लिए जंगल गए शत्रुघन कंवर पिता बुधराम भी इसी हिंसक भालू का शिकार बना। महुआ फूल बीनने गए धनसिंग के दोपहर 12 बजे तक वापस घर नहीं पहुंचने पर उसके परिजनों को चिंता हुई और वे उसे ढूंढने जंगल गए। धनसिंग के पुत्र उमाशंकर देखा कि उसका पिता लहूलुहान हालत में मृत पड़ा है। वह अपने पिता की लाश को हाथ लगाता इससे पहले ही भालू ने दौड़ाया। उमाशंकर किसी तरह बचकर गांव पहुंचा और ग्रामीणों के साथ ही पुलिस, वन अमले को इसकी सूचना दी। दोपहर करीब तीन बजे घटनास्थल कक्ष क्रमांक 846 करीब 200 ग्रामीण, पुलिस के जवान और वन विभाग के कर्मचारी रवाना हुए। पंचनामा की कार्रवाई करने डिप्टी रेंजर केडी शाहिल (60) जैसे ही लाश के पास पहुंचे पास की झाड़ियों में छुपकर बैठे भालू ने उस पर भी हमला कर दिया। ग्रामीण और पुलिस के जवान भालू को देखकर भाग खड़े हुए। भीड़ भालू को खदेड़ने फिर आगे बढ़ी तब तक डिप्टी रेंजर को भालू ने मार डाला था। तीन लोगों को जान से मारने के बाद हिंसक भालू लाश के पास बैठ गया। वन कर्मी, पुलिस और ग्रामीण खदेड़ने में विफल रहने पर भालू को गोली मारी गई। भालू की मौत के बाद ही तीनों शव का पंचनामा कर पोस्टमार्टम के लिए भेजा गया। 'वन्य प्राणी को बेहोश कर पकड़ने प्रदेश में एक ही टीम है और इसे बुलवाकर हिंसक भालू को पकड़ना मुमकीन नहीं था। मौके पर सैकड़ों की संख्या में ग्रामीण एकत्र थे। सभी ने भालू को खदेड़ने का अधिकतम प्रयास किया, लेकिन असफल होने पर ही गोली मारने जैसा कदम उठाया गया। अगर बीच में भालू हमला कर देता तो और भी बड़ी दुर्घटना हो सकती थी। सामान्यतः भालू इस कदर हिंसक नहीं होता है। करीब 12 वर्षीय यह भालू मादा थी। इससे यह अनुमान लगाया जा रहा है कि संभवतः वह अपने शावकों से बिछड़ गई होगी। इस वजह से इस कदर आक्रामक हो गई थी। -अतुल श्रीवास्तव उप वन मंडाधिकारी महासमुंद खदेड़ने की कोशिश की गई 'हिंसक भालू को पहले खदेड़ने की कोशिश की गई थी। लेकिन वह आक्रामक हो गया था। उसके अन्य लोगों पर भी हमला करने की आशंका थी। ऐसे में उसे मारने के अलावा कोई रास्ता नहीं बचा था। वन्य प्राणी संरक्षण अधिनियम में यह प्रावधान है कि ऐसी कोई आपात स्थिति निर्मित होने पर वन्यप्राणी को मारा जा सकता है।' -बीएन द्विवेदी, प्रधान मुख्य, वन संरक्षक (वन्यप्राणी)