किसी महामारी की वजह से यह प्रजाति खत्म न हो जाए, इसलिए वर्ष 1992 में भारत सरकार ने सिंह परियोजना को मंजूरी दी थी। भारतीय वन्यजीव संस्थान देहरादून के वैज्ञानिकों ने कूनो पालपुर को गिर के शेरों के लिए मुफीद स्थान बताया था। 27 सालों में इस परियोजना ने कई उतार-चढ़ाव देखे हैं। यहां की प्रशासनिक कोशिशों को कई पैमानों पर खरा उतरना पड़ा है। फिर भी शेर आने की उम्मीद कम है। इस बीच कूनो पालपुर का चीता के बेहतर रहवास के रूप में चयन कर लिया गया है। पार्क में चीता को बसाने की संभावनाएं तलाशने का अध्ययन भी शुरू हो गया है। इन गतिविधियों को देखते हुए ही कयास लग रहे थे कि अब सिंह परियोजना बंद कर दी जाएगी। साथ-साथ रह सकते हैं शेरचीता: वन विभाग की वन्यजीव शाखा के अपर प्रधान मुख्य वन संरक्षक और सिंह एवं चीता परियोजना की देखरेख कर रहे जेएस चौहान बताते हैं कि शेर और चीता एक साथ रह सकते हैं। कई अध्ययनों में यह बात सामने आई है। दोनों को एक जैसी जलवायु और सुविधाओं की दरकार होती है, इसलिए शेर परियोजना को बंद करने का सवाल ही नहीं उठता है। जरूरत पड़ी, तो दोनों को एक साथ कूनो पालपुर में ही रखेंगे। अफ्रीका में भी दोनों साथ ही रहते हैं। शेर मांगने के प्रयास जारी रहेंगे गुजरात से शेर मांगने की कोशिश जारी रहेगी। वहां की सरकार ने कूनो पालपुर में शेर बसाने से पहले जितनी भी शर्तें रखी हैं, मध्य प्रदेश सरकार ने उन्हें पूरा किया है। फिर भी गुजरात सरकार इंटरनेशनल यूनियन फॉर कंजर्वेशन ऑफ नेचर (आईयूसीएन) की गाइडलाइन का पालन करने की बात कर रही है। आइयूसीएन की 35 में से 20 शर्तें प्रदेश सरकार पूरी कर चुकी है और जिन शर्तों पर अभी काम होना है, वह दीर्घ कालीन शर्तें हैं। जिन्हें कुछ महीनों या साल में पूरा नहीं किया जा सकता है। इसी को आधार बनाकर गुजरात सरकार शेर नहीं दे रही है।