जानकारी के अनुसार, मंगलवार को कुछ ग्रामीणों ने बलारपुर में नेशनल पार्क की रेंज के पास कुछ जलती हुई चीजें फेंक दी। गर्मी का मौसम था और हवा भी तेज चल रही थी तो यह आग उद्यान के अंदर फैल गई। गर्मियों के मौसम के कारण यहां पर अधिकांश सूखे पेड़ और झाड़ियां ही थीं। इसके चलते देखते ही देखते आग बड़े क्षेत्र में फैल गई। जैसे ही इसकी जानकारी राष्ट्रीय उद्यान के प्रबंधन को लगी तो सभी रेंज की टीमें मौके पर पहुंच गईं और आग पर काबू पाने की कोशिश की। हालांकि मंगलवार की रात तक आग को बुझाया नहीं जा सका। रेंजर योगी का कहना है कि पहाड़ी क्षेत्र में आग भड़की, जिसके चलते दमकल भी जंगल में नहीं पहुंच सकी। ऐसे में वनकर्मियों को ही आग बुझाने के लिए जुटाया गया है। आग से वन संपदा को नुकसान पहुंचा है, लेकिन कितना हुआ, अभी नहीं कहा जा सकता। उल्लेखनीय है कि बांधवगढ़ के जंगलों में भी इसी तरह गतदिवस आग भड़की थी। देर रात तक बुझाते रहे आग, हाथ भी झुलसे नेशनल पार्क के अधिकारियों के अनुसार, आग लगभग 12 हेक्टेयर क्षेत्र में फैली है। यह कंटीला क्षेत्र है इसमें घुसने में भी परेशानी आती है। दमकल की गाड़ी यहां घुस नहीं पाती है। वन विभाग के कर्मचारियों ने ही आग बुझाने का काम किया। इसमें कई अधिकारियों के हाथ भी झुलस गए। आग बुझाने का काम पूरी रात तक चला। जब कर्मचारी थक जाते थे तो उन्हें आराम देकर दूसरे कर्मचारियों को काम पर लगाया जाता था। वन्य जीव सुरक्षित, लेकिन खतरा बरकरार नेशनल पार्क में कई वन्य जीव रह रहे हैं। इनमें दर्जनों तेंदुये के साथ करीब चार हजार हिरण और नीलगाय की कई प्रजाति शामिल हैं। इसके अलावा उद्यान में लोमड़ी आदि भी हैं। आग लगने की इस घटना में अभी किसी भी वन्य जीव के हताहत होने की सूचना नहीं है, लेकिन अचानक लगी इस आग से खतरा बरकरार है। गर्मियों का मौसम अभी शुरू ही हुआ है। ऐसे में अग्निकांड की घटना ने प्रबंधन को चिंता में डाल दिया है। जानबूझकर लगाई गई आग! आग के स्पष्ट कारण सामने नहीं आए हैं, लेकिन बताया जा रहा है कि कुछ ग्रामीणों ने रेंज के पास में कुछ सामग्री जलाई है। इसमें इस बात से भी इनकार नहीं किया जा सकता है कि कुछ लोगों ने जानते हुए आग लगाने की घटना को अंजाम में दिया है। इस क्षेत्र के आसपास बड़ी संख्या में लोग जंगल से लकड़ी काटने का काम करते हैं। समय-समय पर वन विभाग की टीम इन पर कार्रवाई भी करती रहती है। ऐसे में माधव नेशनल पार्क के अधिकारी इस बात से भी इनकार नहीं कर रहे हैं कि किसी ने रंजिश के चलते इस घटना को अंजाम दिया हो। इनका कहना है अभी निश्चित नहीं है कि कितने क्षेत्र में आग फैली है, लेकिन करीब 12 हेक्टेयर का क्षेत्र आग में प्रभावित हुआ है। किसी भी वन्य जीव को नुकसान नहीं पहुंचा है और आग पर लगभग काबू पा लिया है। गर्मियों के मौसम में इस तरह की घटनाएं हो जाती हैं। फायर वॉचर लगा रहे हैं और अब उनकी निगरानी बढ़ाएंगे, जिससे आने वाले सीजन में इस तरह की घटना रोकी जा सके। - अनिल सोनी, सहायक संचालक, माधव नेशनल पार्क।