इसे मिलाकर पार्क का क्षेत्र 1288 वर्ग किमी हो जाएगा। शेरों की यह प्रजाति देश में सिर्फ गुजरात के गिर अभयारण्य में पाई जाती है। संक्रमण से इस प्रजाति के खत्म होने की आशंका है। इसके चलते केंद्र सरकार ने वर्ष 1991 में इन्हें दूसरी जगह शिफ्ट करने का निर्णय लिया था। तब मध्य प्रदेश में कुनो पालपुर का चयन हुआ और वर्ष 1993 से इस योजना पर काम शुरू हुआ और वर्ष 2003 में अभयारण्य शेरों के लिए तैयार भी हो गया, लेकिन अब गुजरात सरकार अड़ंगे लगा रही है। राज्य सरकार जब भी तैयारी पूरी होने की बात करती है, गुजरात सरकार कमी निकाल देती है। इसी को लेकर साल के शुरुआत में वन्यप्राणी विशेषज्ञों की समिति ने कुनो का दौरा किया था। तब समिति ने अभयारण्य में जगह की कमी और राष्ट्रीय उद्यान नहीं होने का मुद्दा उठाया था। वन विभाग ने 413 वर्ग किमी अतिरिक्त क्षेत्र भी तलाश लिया और उद्यान बनाने के मापदंड पूरे कर प्रस्ताव शासन को भेज दिया। अभयारण्य का क्षेत्र बढ़ाने और इसे राष्ट्रीय उद्यान घोषित करने का प्रस्ताव कैबिनेट से मंजूरी के बाद केंद्रीय वन, पर्यावरण एवं जलवायु परिवर्तन मंत्रालय को भेजा जाएगा। इसे राष्ट्रीय वन्यप्राणी मंडल (नेशनल वाइल्ड लाइफ बोर्ड) के समक्ष रखा जाएगा और अंतिम फैसला मंत्रालय ही लेगा। प्रस्ताव है तैयार अभयारण्य का इलाका बढ़ा रहे हैं। वहीं कुनो को राष्ट्रीय उद्यान बनाने का प्रस्ताव भी तैयार कर लिया है। दोनों प्रस्ताव जल्द ही कैबिनेट की मंजूरी के लिए भेजे जा रहे हैं। वहीं हमने केंद्र सरकार को फिर से गुजरात से सिंह दिलाने के लिए पत्र लिखा है। - दीपक खांडेकर, अपर मुख्य सचिव, वन