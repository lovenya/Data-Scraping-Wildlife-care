कोरबा (नईदुनिया प्रतिनिधि)। कटघोरा वन मंडल के केंदई वन परिक्षेत्र में दो हाथियों के आपस में लड़ने का वीडियो पूरे दिन इंटरनेट मीडिया पर वायरल होता रहा। हाथियों के आपस में भिड़ने की सूचना पर वन विभाग की टीम मौके पर पहुंची और मौके का मुआयना किया। सुरक्षा की दृष्टि से वन विभाग ने आसपास गांव में मुनादी शुरू कर दी है। केंदई रेंज के मड़ई गांव के समीप जंगल में दो हाथी आपस मे भिड़ते नजर आए। बताया जा रहा है कि हाथियों की निगरानी के दौरान फारेस्ट गार्ड ने मोबाइल में ये वीडियो कैद किया है। बताना होगा कि कटघोरा वन मंडल इलाके में 49 हाथियों का दल अलग-अलग झुंड में विचरण कर रहा है। मौके पर 32 हाथियों के दल की मौजूदगी पाई गई है। इस घटना के बाद इलाके में दहशत का माहौल व्याप्त है। फिलहाल इस घटना के बाद वन विभाग की टीम लगातार हाथियों के दल पर नजर रखी हुई है। वन विभाग ने ग्रामीणों को जंगल की ओर जाने के लिए मना किया है। स्थानीय लोगों की मानें तो लंबे समय से हाथियों का दल अलग-अलग क्षेत्र में विचरण कर रहा है जिसके चलते लोगों को काफी परेशानियों का सामना करना पड़ रहा है। कई बार हाथी मकान, फसल और लोगों को भी नुकसान पहुंच चुका है। हाथियों के विचरण को लेकर कई बार शिकायत की जा चुकी है और मांग की गई है कि हाथियों को आबादी वाले इलाके से दूर खदेड़ा जाए। कोरबा (नईदुनिया प्रतिनिधि)। तिवरता निवासी एक ग्रामीण के घर में उस समय लोगों की भीड़ उमड़ पड़ी जब बाड़ी में एक विचित्र जीव को देखा। इसकी पहचान सफेद उल्लू के रूप में की गई। दिन का समय होने के कारण वह उड़ने मे नाकाम था। इसकी सूचना वन विभाग को दी गई। जिन्होने रेस्क्यू कर उल्लू को रात के समय सुरक्षित स्थान में छोड़ा। आमतौर पर रात में उड़ान भरने वाला उल्लू शनिवार की सुबह तिवरता निवासी विनय जायसवाल के घर की बाड़ी में दिखाई दिया। सफेद उल्लू को देख कर लोग अचंभित हो गए। उल्लू को देखने ग्रामीणों की भीड़ उमड़ पड़ी। पहले तो लोग सफेद उल्लू को लेकर तरह तरह के कयास लगा रहे थे, लेकिन कुछ लोगों ने उसकी पहचान की। वह दिन के उजाले में उड़ नहीं पा रहा था। उसे देखने के लिए पूरे दिन ग्रामीणों की भीड़ लगी रही। वन विभाग की टीम ने उल्लू को सुरक्षित स्थान पर छोड़ा।