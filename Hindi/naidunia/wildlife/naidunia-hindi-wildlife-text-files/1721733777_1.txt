Indore News: नईदुनिया प्रतिनिधि, इंदौर। जंगली जानवरों को रेस्क्यू करना एक कला है, क्योंकि उन्हें यह पता नहीं है कि सामने वाला उसे बचाने आया है। वे मानते हैं कि ये लोग उन्हें नुकसान पहुंचा सकते हैं। इसके चलते कई बार रेस्क्यू आपरेशन में कोई न कोई घायल होता है। बेहतर यह है कि रेस्क्यूकरने स पहले किस वन्यप्राणी को बचाने जा रहे हैं, उसकी प्रवृत्ति को समझा जाए। उसे यह भरोसा हो जाए कि आप उसे सुरक्षित बचा लेंगे। तभी बचाव कार्य से जुड़ी गतिविधियां शुरू करना चाहिए। वैसे इन दिनों रेस्क्यू को लेकर काफी अत्याधुनिक तकनीक आ चुकी है। साथ ही रेस्क्यू के दौरान कई अलग-अलग प्रकार के उपकरण का इस्तेमाल होता है। इसका प्रशिक्षण लेना बहुत जरूरी है। यह बात डीएफओ व वाइल्ड लाइफ एक्सपर्ट रजनीश सिंह ने कही। शुक्रवार को रालामंडल अभयारण्य में इंदौर वनमंडल के वनकर्मियों के लिए रेस्क्यू पर कार्यशाला रखी गई। दो घंटे चले प्रेजेंटेशन में सिंह ने तेंदुए-बाघ और लड़कबग्घे सहित अन्य वन्यप्राणियों के रेस्क्यू से जुड़ी बारीकियों के बारे में बताया। उन्होंने बताया कि रेस्क्यू के दौरान जानवरों को बिना बेहोश किए पकड़ने की रणनीति बनाएं। इसके लिए जानवर के स्वभाव को समझें। इसके लिए रेस्क्यू उपकरणों की भी मदद ले सकते हैं। आखिरी में जब जानवरों हमलावर या आक्रामक होने लगे, तभी ट्रैंकुलाइजर का इस्तेमाल करना चाहिए। मगर इस तरह से जानवरों का रेस्क्यू करने के लिए टीम के प्रत्येक सदस्य को अलर्ट मोड पर रहने की जरूरत है। यह काम एक व्यक्ति पर नहीं किया जा सकता है। कार्यशाला में डीएफओ महेंद्र सिंह सोलंकी, एसडीओ योहान कटारा व कैलाश जोशी, रेंजर पीएस चौहान सहित इंदौर वनमंडल का स्टाफ मौजूद था। कार्यशाला में रेस्क्यू के दौरान इस्तेमाल होने वाले उपकरणों के बारे में बताया, जिसमें सांप, नेवले, तेंदुए को पकड़ने में काम आते हैं। अंधेरे में वन्यप्राणियों के बचाव कार्यों में लगने वाले उपकरण का प्रशिक्षण भी दिया। साथ ही रात में जानवरों की तस्वीरों को कैद करने के लिए ट्रैप कैमरे का सही ढंग से उपयोग करना सिखाया, जिसमें तीन प्रकार के कैमरों से जुड़ी जानकारी दी गई। डीएफओ सोलंकी ने कहा, वनमंडल की रेस्क्यू से जुड़े नए उपकरण खरीदे जाएंगे। वैसे इन दिनों नए पिंजरों मंगवाए हैं। उपकरणों को खरीदने के लिए मुख्यालय से बजट मांगा है। इंदौर वनमंडल की रेस्क्यू टीम के पास 14 जिलों का प्रभार है, जिसमें चार से पांच ही वनकर्मी बरसों से रेस्क्यू कार्य में लगे हैं। बाकी वनकर्मियों के पास अनुभव नहीं है। यहां तक कि ट्रैंकुलाइजर गन भी सिर्फ एक को चलाना आता है। कई बार रेस्क्यू के दौरान उससे भी जानवरों को बेहोश करने के लिए निशान नहीं लग पाता है। अधिकांश रेस्क्यू में चिड़ियाघर प्रभारी डा. उत्तम यादव भी रहते हैं, जो दूसरे छोर से ट्रैंकुलाइजर गन से निशाना लगाते हैं।