मंगलवार सुबह ग्राम बलियारा में जंगली सूअरों का झुंड घुस आया। महानदी मुख्य नहर से गांव लगा होने के कारण पानी की तलाश में जंगल सूअर इधर भटकते हुए पहुंच गए। झुंड से अलग होकर एक जंगली सूअर ग्राम बलियारा की गली में पहुंच गया। शौच से लौट रही यशोदा बाई (28 वर्ष) पति जीवन लाल का सामना सबसे पहले जंगली सूअर से हुआ। सूअर ने देखते ही महिला पर हमला बोल दिया। महिला के चेहरा व कमर को जंगली सूअर ने काट दिया। गंभीर चोट आने के बावजूद महिला किसी तरह जान बचाकर भागी। इसके बाद बौखलाए जंगली सूअर ने पानी भरने जा रही मानकुंवर पति भुनेश्वर साहू, बालिका रीना यादव व चुनेश्वरी पर हमला कर दिया। इससे तीनों घायल हो गए। महिलाओं ने बचाव के लिए आवाज लगाने लगी, तब ग्रामीण जंगली सूअर को खदेड़ने दौड़े। इसके बाद जंगली सूअर खेतों की तरफ भाग गया। हमले में घायल चारों महिलाओं को ग्रामीणों ने संजीवनी एम्बुलेंस से इलाज के लिए जिला अस्पताल पहुंचाया। दो बालिका व एक महिला को सामान्य चोट आने के कारण प्राथमिक उपचार किया गया। जबकि यशोदा बाई को गंभीर चोट आने से उसे न्यू वार्ड में भर्ती किया गया है, जहां उपचार जारी है। घटना की सूचना पाकर पुलिस सहायता केन्द्र के पुलिस अधिकारी-कर्मचारियों ने घायलों का बयान लिया। उल्लेखनीय है कि गर्मी के कारण जंगली-जानवर पानी की तलाश में ग्रामीण क्षेत्र में पहुंच रहे हैं। जंगली सूअर तो झुंड में आ रहे हैं, जिससे ग्रामीणों में दहशत है। --