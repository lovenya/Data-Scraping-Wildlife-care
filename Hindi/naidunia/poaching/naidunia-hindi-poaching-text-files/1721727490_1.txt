यूं तो रविंद्र जोशी का तबादला हो गया और उनकी जगह नए जज चंद्रशेखर शर्मा की नियुक्ति हो चुकी है, लेकिन स्वविवेक का इस्तेमाल करते हुए जज रविंद्र जोशी सलमान की जमानत याचिका पर सुनवाई के लिए तैयार हो गए। जज रविंद्र जोशी जब कोर्ट पहुंचे तो रिलेक्स मूड में थे। उनके चेहरे पर इस हाईप्रोफाइल केस का जरा भी तनाव नहीं था। जज साहब ने सलमान के वकीलों की ओर देखकर पूछा कि अब आप लोग क्या चाहते हैं? अब तो मैं रिटायर हो गया हूं। इस पर सलमान के वकील ने कहा, हम न तो बरी किए जाने की मांग कर रहे हैं, ना ही सजा कम करने की। हम चाहते हैं कि जमानत की अर्जी पर आपका जो भी फैसला हो, वो आज ही कर दीजिए। इस पर सरकारी वकील ने आपत्ति ली कि बेल की इतनी जल्दी क्या है? अगर ऐसा ही है तो पूरे केस की सुनवाई रोज-रोज कर लेते हैं। इसके बाद जज साहब शांति से बैठे रहे और दोनों पक्षों की दलीलें सुनते रहे। आखिर में जब सलमान के वकील ने कहा कि जमानत पर आज ही फैसला कर दीजिए तो जज ने कुछ पल शांत रहने के बाद दाएं-बाएं देखा और कहा- ठीक है, तो लंच के बाद फैसला सुना देते हैं।