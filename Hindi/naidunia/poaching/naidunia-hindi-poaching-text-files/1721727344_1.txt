राजधानी पुलिस ने हाल ही में दो अलग-अलग थाना क्षेत्रों में वन्य प्राणियों के शिकार के मामले पकड़े हैं। इनमें ईटखेड़ी क्षेत्र में पुलिस को देखकर इंडिका कार का चालक गाड़ी मौके पर छोड़कर फरार हो गया। तलाशी लेने पर कार में बोरियों में भरा दो क्विंटल मांस बरामद हुआ,जो किसी वन्य प्राणी का है। इसी तरह तलैया पुलिस ने भारत टॉकीज इलाके से तीन युवकों को गिरफ्तार कर उनकी कार से नीलगाय, काले हिरन और चीतल का गोश्त बरामद किया गया। सूत्र बताते हैं कि यह गोश्त एक पार्टी के लिए लाया गया था,लेकिन मुकाम पर पहुंचने के पहले पुलिस के हाथ लग गया। शादी समारोह में दो क्विंटल तक गोश्त लगता है बड़े परिवारों के शादी समारोह में दो क्विंटल तक गोश्त की खपत हो जाती है। जिसकी कीमत करीब 80 हजार रुपए तक आती है। हाल ही में बेटी की शादी में दावत दे चुके दुलारे भाई ने बताया कि उन्होंने एक क्विंटल गोश्त खरीदा था। वर्तमान में गोश्त की कीमत करीब 200 रुपए प्रति किलो है। दुलारे खान बताते हैं कि शहर के अधिकांश मीट कारोबारी गोश्त निर्यात कर देते हैं। इसके अलावा कटने योग्य मवेशियों की संख्या भी कम होती जा रही है। दस साल पहले गोश्त 20-22 रुपए किलो में मिल जाता था। बहुतायत में हैं नीलगाय अमूमन आदतन शिकारी काले हिरन, मोर आदि को टारगेट करते हैं। हिरन, चीतल आदि में 15 से 20 किलो तक गोश्त मिलता है। जिसे वह फ्रिज में एक माह तक सुरक्षित रख लेते हैं। लेकिन शहर में और विशेषकर बड़े आयोजनों में बड़े पैमाने पर गोश्त की जरूरत को देखते हुए कतिपय लोगों ने जंगलों का रुख कर लिया है। दरअसल नीलगाय राजधानी के आसपास के जंगलों में बहुतायत में हैं। इसका वजन भी ढाई से तीन क्विंटल का है। इस तरह एक नीलगाय का शिकार करने पर अपराधियों के 40 से 50 हजार रुपए तक हासिल हो जाते हैं। गोश्त की मात्रा को देखते हुए की जा रही है पूछताछ एएसपी राजेशसिंह भदौरिया ने बताया कि तलैया क्षेत्र में पकड़े गए आरोपियों के पास से तीन जंगली जानवरों का बड़े पैमाने पर गोश्त बरामद हुआ है। अमूमन पेशेवर शिकारी इतना गोश्त लेकर नहीं चलते हैं। सूत्र बताते हैं कि पुलिस पूछताछ के दौरान आरोपियों ने कुछ लोगों के नाम बताए हैं,जिन्हें माल भेजा जाना था। पुलिस उनकी निगरानी कर रही है। साथ ही आरोपियों से शिकार की अन्य वारदातों के बारे में जानकारी जुटाई जा रही है। गोश्त के लिए ही नीलगाय को कर रहे टारगेट कंजरवेटर फारेस्ट डॉ. एसपी तिवारी बताते है कि पिछले कुछ वर्षों में नीलगाय के शिकार की घटनाएं बढ़ी हैं। दरअसल नीलगाय बड़ा वन्य पशु है। उससे शिकारियों को तीन क्विंटल तक गोश्त मिल जाता है। बाजार में गोश्त की कमी के कारण उसके दाम भी बढ़ गए हैं। अभी तक नीलगाय के शिकार के आरोप में पकड़े गए आरोपियों ने बताया भी कि बड़े नील के शिकार पर उन्हें 50 हजार रुपए तक मिल जाते हैं। नीलगायों की बहुलता वाले वन्य क्षेत्र में मुखबिरों को सक्रिय करने के साथ पेट्रोलिंग भी बढ़ा दी गई है।