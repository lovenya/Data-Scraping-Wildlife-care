श्रीलंकाई नौसेना के एक अधिकारी ने बताया कि मछुआरों को उनकी नावों के साथ रविवार सुबह गिरफ्तार किया गया है। वे जाफना में डेल्ट द्वीप के पास मछली पकड़ रहे थे। उन्हें जाफना में कराईनगर में मत्स्य व समुद्री विभाग के अधिकारियों को सौंप दिया गया है। रामेश्वरम में मत्स्य विभाग के सहायक निदेशक गोपीनाथ ने बताया कि मछुआरों को जब गिरफ्तार किया गया तब वे लगभग श्रीलंका के समुद्र तट पर थे। गिरफ्तार मछुआरों में चार रामेश्वरम तथा अन्य पुदुकोट्टाई के हैं। गत 26 नवंबर को भी श्रीलंकाई नौसैनिकों ने कथित रूप से अंतरराष्ट्रीय जलसीमा का उल्लंघन करने के आरोप में तमिलनाडु के 15 मछुआरों को गिरफ्तार तथा उनकी नावें जब्त कर ली थीं। मछुआरों की रिहाई के लिए उसी दिन सूबे की मुख्यमंत्री जयललिता ने पत्र लिखकर प्रधानमंत्री नरेंद्र मोदी से मामले में हस्तक्षेप की मांग की थी। पत्र में जया ने लिखा था कि श्रीलंकाई नौसैनिकों की ओर से गिरफ्तारी की घटनाएं बदस्तूर जारी हैं। इस कारण मछुआरा समुदाय में भय की भावना और बेचैनी है।