सलमान आज अपने आप को बेगुनाह साबित करने के लिए जज अनुपमा बिजलानी की कोर्ट में गवाह और सबूत पेश करेंगे। हालांकि आज की सुनवाई के दौरान सलमान को कोर्ट के सामने पेश होना जरूरी नहीं है। वकील उनका पक्ष कोर्ट में रखेंगे। यह है मामला वर्ष 1998 में फिल्म 'हम साथ-साथ है' कि शूटिंग के दौरान सलमान खान पर जोधपुर के निकट गांवों में तीन स्थान पर हिरण का शिकार करने का आरोप है। मामले में उनका नाम आने के बाद होटल में उनके कमरे की तलाशी के दौरान पुलिस ने एक रायफल और एक पिस्टल बरामद की थी। जांच करने पर पाया गया कि इन दोनों हथियारों की लाइसेंस अवधि समाप्त हो चुकी है। इस पर सलमान के खिलाफ आर्म्स एक्ट के तहत मामला दर्ज किया गया। इसके अलावा हिरण शिकार के तीन मामलों में से दो में सलमान को सजा सुनाई जा चुकी है, जबकि कांकाणी हिरण शिकार प्रकरण की सुनवाई अभी तक चल रही है।