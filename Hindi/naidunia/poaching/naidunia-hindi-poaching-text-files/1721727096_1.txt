पेशे से हेयर ट्रांसप्लांट विशेषज्ञ डॉक्टर अंजलि शेरे (35) वर्ष 2004 से मुंबई के अंधेरी इलाके में अपना क्लीनिक चला रही हैं। उनका आरोप है कि डॉक्टर विवेक निगम ने उनके क्लीनिक के एक कर्मचारी की मिलीभगत से उनके मरीजों की सूची फोटो समेत हासिल कर ली। डॉक्टर अंजलि ने पिछले साल वर्सोवा पुलिस में इस बाबत शिकायत दर्ज कराई थी। इसके बाद डॉक्टर निगम के खिलाफ फर्जीवाड़े समेत आइपीसी की अन्य धाराओं के तहत मामला दर्ज किया गया था। डॉक्टर निगम ने सत्र न्यायालय में अग्रिम जमानत की अर्जी लगाई। जिस पर कोर्ट ने 26 जुलाई, 2013 को उन्हें अंतरिम राहत दे दी थी। डॉक्टर अंजलि के मुताबिक गत 5 फरवरी को इस अवधि के समाप्त होने के बाद कोर्ट ने निगम को सात दिन में जमानत के लिए बांबे हाई कोर्ट में अर्जी दाखिल करने का मौका दिया, लेकिन डॉक्टर निगम की ओर से कोई कदम नहीं उठाया गया। उनका आरोप है कि वर्सोवा पुलिस आरोपी को गिरफ्तार करने के बजाय उन्हें फरार बताकर बचा रही है। अंजलि ने बताया कि निगम अपने क्लीनिक में बैठ रहे हैं, जबकि पुलिस उन्हें फरार बता रही है।