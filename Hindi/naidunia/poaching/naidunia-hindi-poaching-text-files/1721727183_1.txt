देश की सबसे बड़ी एयरलाइन इंडिगो के प्रेसीडेंट आदित्य घोष के मुताबिक पायलटों के एक से दूसरी एयरलाइन में आने-जाने पर अंकुश लगाना ठीक नहीं है। देश में पायलटों की कमी है और इससे हम भी जूझते रहे हैं। इसका यह मतलब नहीं कि पायलटों के हाथ-पांव बांध दिए जाएं। इसी के साथ घोष ने देश में पायलटों के विनियमन एवं लाइसेंसिंग प्रक्रिया पर सवाल उठा दिए हैं। उनके अनुसार आज जब विमान सेवाओं को बढ़ाने और सुदूर इलाकों तक ले जाने की जरूरत है, तब प्रक्रिया को और जटिल बनाने के बजाय सुगम बनाने की जरूरत है। अभी किसी पायलट को 500 घंटे कमांडर (पायलट-इन चीफ) और 300 घंटे सह-पायलट (फर्स्ट ऑफिसर) के रूप में उड़ान भरने के बाद ही कैट-3 की उड़ानें भरने का अधिकार मिलता है। इससे पायलटों की प्रशिक्षण प्रक्रिया अनावश्यक रूप से काफी लंबी हो जाती है। इसके मुकाबले अमेरिका में एफएए और यूरोप में ईएएसए के प्रशिक्षण मापदंड अपेक्षाकृत बेहतर व सरल हैं। वहां 50 घंटे/20 सेक्टर उड़ान के साथ तीन घंटे की सिमुलेटर ट्रेनिंग के बाद यह अधिकार मिल जाता है। लिहाजा भारत में भी इसी तरह के प्रावधान लागू करने की जरूरत है। विमानन नियामक डीजीसीए को फर्स्ट ऑफिसर के साथ दो कैप्टन की मौजूदगी के प्रावधान पर भी पुनर्विचार करना चाहिए। एयरलाइन ट्रांसपोर्ट पायलट लाइसेंस (एटीपीएल) की वैधता को दो से पांच साल करना ही काफी नहीं। इसे एफएए की तरह सार्वकालिक भी करना होगा। इसी तरह सीपीएल आइआर की भांति एटीपीएल पर भी सत्यापन की शर्त लागू की जाए। इससे एयरलाइनों व डीजीसीए दोनों का वक्त बर्बाद होने से बचेगा। निर्वासित पायलटों के देश में सेवा देने पर लगी सावधिक पाबंदी को निरस्त किए जाने की भी जरूरत है। डॉक्टरी जांच के नियमों पर सवाल घोष ने पायलटों की डॉक्टरी जांच के नियमों पर भी अंगुली उठाई है और इन्हें व्यावहारिक व सरल बनाए जाने की जरूरत बताई है। अभी अस्थायी रूप से अनफिट रहे किसी पायलट को मेडिकल टेस्ट पास करने के बाद डीएमएस, डीजीसीए की मेडिकल जांच एवं सत्यापन से भी गुजरना पड़ता है। घोष के मुताबिक इस दूसरे सत्यापन की जरूरत के कारण पायलट को उड़ान सेवा में लेने में कम से कम दो हफ्ते का विलंब होता है। दुनिया भर में केवल पहले मेडिकल टेस्ट की ही मान्यता है। भारत में भी ऐसा ही किया जाना चाहिए। क्यों उठा मुद्दा पिछले कुछ समय में पायलटों के एक एयरलाइन की नौकरी छोड़कर दूसरी एयरलाइन ज्वॉइन करने की प्रवृत्ति में बढ़ोतरी हुई है। इससे एयर इंडिया और जेट एयरवेज जैसी स्थापित एयरलाइनों को ज्यादा नुकसान हुआ है और प्रशिक्षित कमांडर पायलटों की कमी होने से इनके, खासकर एयर इंडिया के ऑपरेशंस पर बहुत बुरा असर पड़ रहा है। लिहाजा, डीजीसीए ने नोटिस अवधि पूरी किए बगैर नौकरी छोड़ने वाले पायलटों पर एयरक्राफ्ट एक्ट के नियम 39ए (2) के तहत कार्रवाई का प्रस्ताव किया है। इस नियम के तहत अधिकतम सजा के तौर पर पायलट का लाइसेंस रद्द हो सकता है। कहां है पायलटों की मांग भारतीय पायलटों की सबसे ज्यादा मांग खाड़ी देशों की एयरलाइनों में है, जो भारतीय एयरलाइनों के मुकाबले लगभग दोगुना वेतन देती हैं। जहां भारतीय एयरलाइनों में कमांडर का वेतन औसतन साढ़े पांच-छह लाख रुपये मासिक है।