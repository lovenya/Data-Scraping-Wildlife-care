गौरतलब है कि इस मामले में कोर्ट ने फिल्म अभिनेता सलमान खान को दोषी करार देते हुए पांच साल की सजा सुनाई थी। फिल्म 'हम साथ-साथ हैं 'की शूटिग के दौरान जोधपुर के निकट कांकाणी गांव की सरहद में एक अक्टूबर, 1998 की रात सलमान खान पर दो काले हिरण का शिकार करने का आरोप लगा था। मामले के अनुसार जिस रात सलमान ने हिरण का शिकार किया, उस समय उनके साथ जिप्सी में सैफ अली खान, तब्बू, नीलम, सोनाली बेन्द्रे और स्थानीय निवासी दुष्यंत सिह भी थे। इस मामले में जोधपुर सेशन कोर्ट ने सैफ अली खान, नीलम, तब्बू व सोनाली सह आरोपी थे। कोर्ट ने सलमान खान को दोषी करार दिया था, लेकिन सभी सह आरोपियों को संदेह का लाभ देते हुए बरी कर दिया था। दोषी करार दिए जाने के बाद सलमान दो दिन जोधपुर सेंट्रल जेल में रहे। दो दिन बाद जमानत पर रिहा हो गए। उन्होंने इस सजा के खिलाफ हाई कोर्ट में अपील कर दी। वहीं, अभियोजन पक्ष ने बरी किए गए सभी सह आरोपितों के खिलाफ अपील करने के लिए राज्य सरकार से अनुमति मांगी थी। राज्य सरकार ने शनिवार को इसकी अनुमति दे दी। अब अभियोजन पक्ष की ओर से हाई कोर्ट में इस फैसले के खिलाफ सैफ अली खान, सोनाली बेंद्रे, नीलम, तब्बू व इस मामले में लंबे समय से गायब चल रहे दिनेश घावरे और दुष्यंत सिंह को फिर आरोपित बनाने के लिए अपील दायर की जाएगी। इस मामले के गवाह छोगाराम व अन्य कोर्ट में तीनों अभिनेत्रियों को नहीं पहचान पाए थे, और न ही नाम बता पाए थे। सिर्फ यह कह पाए थे कि जिप्सी में सात जने थे, जिनमें तीन महिलाएं थी। इसके चलते सभी को संदेह का लाभ दिया जाना प्रतीत हुआ था, जिसके विरुद्ध ही अभियोजन पक्ष अपील दायर करने जा रहा है।