जोधपुर के सत्र न्यायायल में सलमान की ओर से दायर याचिका पर सोमवार को सुनवाई होनी थी। राजस्थान में गर्मियों में कोर्ट का समय सुबह का रहता है इसीलिए सलमान बहन अलवीरा के साथ रविवार को ही जोधपुर आ गए थे। यह हुआ कोर्ट में - सोमवार सुबह ठीक 8.25 पर सलमान अपनी कार से कोर्ट पहुंचे। ब्लू शर्ट और काला चश्मा लगाए सलमान के चेहरे पर तनाव दिख रहा था। सलमान कोर्ट में पहुंच कर मुजरिमों के खड़े रहने वाले बनाए बॉक्स के समीप जाकर खड़े हो गए। जिला व सत्र न्यायाधीश चन्द्रकुमार सोनगरा ने मामले की सुनवाई शुरू की। सलमान के वकील महेश बोड़ा ने कहा कि उनका मुवक्किल कोर्ट में हाजिर है। न्यायाधीश ने सलमान को देखा। बोड़ा ने कहा इस कोर्ट में सलमान से जुड़ा आर्म्स एक्ट केस पहले से चल रहा है। अब यह दूसरा केस भी शुरू हो गया। ऐसे में दोनों केस को साथ में जोड़ते हुए मामले की सुनवाई की जाए। इस पर न्यायाधीश ने कहा कि इस मामले की सुनवाई यदि पहले हो जाए तो उससे क्या फर्क पड़ेगा। इसके बाद लोक अभियोजक पोकरराम ने कहा कि वह इस केस में बहस के लिए तैयार हैं, लेकिन सलमान के वकील ने कहा कि उन्हें बहस की तैयारी के लिए थोड़ा समय चाहिए। इसके पश्चात उन्होंने सुबह लगने वाली कोर्ट के दौरान कार्य की अधिकता को देखते हुए अगली सुनवाई तिथि सत्रह जुलाई तय करने को कहा। इस पर न्यायाधीश ने अगली सुनवाई तिथि सत्रह जुलाई तय कर दी। इस दौरान सलमान सामान्य हो गए। उन्होंने कोर्ट के रजिस्टर में हस्ताक्षर कर अपनी हाजिरी लगाई। इन सब कामों में सिर्फ पांच मिनट लगे और सलमान अपनी बहन के साथ कोर्ट से बाहर निकल आए। इस दौरान उन्होंने किसी से कोई बात नहीं की। होटल में बच्चों से मिले सलमान - कोर्ट से वापस होटल लौट सलमान ने नाश्ता किया और वहां मिलने आए बच्चों से 15 मिनट तक खुलकर बातचीत की। इस दौरान सलमान काफी तनावमुक्त नजर आए। सलमान ने सभी के साथ फोटो खिंचवाए और बच्चों को अपने लक्ष्य पर फोकस करने की सलाह दी। गौरतलब है कि कांकाणी हिरण शिकार मामले में जोधुपर ग्रामीण कोर्ट ने सलमान को दोषी मानते हुए पांच साल की सजा और दस हजार रुपए का जुर्माना लगाया था। सात अप्रैल को सलमान की जमानत हुई थी और सात मई को कोर्ट में पेश होने के आदेश दिए गए थे।