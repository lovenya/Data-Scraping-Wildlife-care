मृत तेंदुए का खरगोन में गुरुवार को पोस्टमार्टम किया गया। इसके बाद वन विभाग के डिपो में अंतिम संस्कार कर दिया गया। बिस्टान रेंज के अंबा चौकी के जंगल में 600 फीट गहरी खाई में मंगलवार रात मृत मादा तेंदुआ मिला था। सूचना के बाद बुधवार को वन अधिकारी मौके पर पहुंचे थे। इस तेंदुए की उम्र दो से चार वर्ष के मध्य बताई जा रही है। इसका सिर व चारों पैर गायब थे। गुरुवार को इंदौर से डॉग स्क्वाड को बुलाया गया। दल श्वान मैना को लेकर 20 किमी दूर बड़वानी जिले की वरला तहसील के ग्राम खपाड़ा के कुकड़िया फालिया पहुंचा। यहां से छह संदिग्धों को हिरासत में लिया गया। हालांकि इनके नामों को उजागर नहीं किया गया है। इनसे पूछताछ की जा रही है। तीन घंटे चली सर्चिंग दल तीन घंटे तक जंगलों की सर्चिंग करता रहा। बताया जा रहा है कि दो शिकारी तेंदुए का सिर, पूंछ व पैर काटकर महाराष्ट्र ले गए। तेंदुए का शिकार करने के हथियार भी जब्त किए गए हैं। डॉग स्क्वाड के इंदर सिंह बारे, डिप्टी रेंजर रमेश चौहान, डिप्टी रेंजर पंकज परसाई, विजय चौहान व वनरक्षकों की टीम शामिल थी। बुधवार शाम को ही डॉग स्क्वाड की टीम काबरी पहुंच गई थी। जिस स्थिति में तेंदुआ मिला है, उससे आशंका जताई जा रही है कि तस्करी के लिए किसी गिरोह का हाथ हो सकता है। तेंदुए के सिर, पंजे और पूंछ का तांत्रिक क्रियाओं में उपयोग प्रचलित है। घटना के बाद से ही वन विभाग अलर्ट है। उल्लेखनीय है जिले के बड़वाह क्षेत्र में भी तेंदुए के शिकार का मामला पूर्व में प्रकाश में आ चुका है। पांच डॉक्टरों की टीम ने किया पीएम मृत तेंदुए को गुरुवार दोपहर खरगोन पशु चिकित्सालय लाया गया। यहां पोस्टमार्टम की पूरी तैयारी कर ली गई थी। परंतु ऐनवक्त पर निर्णय लिया गया कि वन विभाग के डिपो में ही पोस्टमार्टम कर अंतिम संस्कार कर दिया जाएगा। पशु चिकित्सा विभाग के सर्जन डॉ. एसके पाठक के नेतृत्व में पशु चिकित्सक डॉ. दिनेश सिसोदिया, डॉ. एसएस अलावा, डॉ. उमेश मंडलोई व डॉ. रविकांत हिरानी ने पोस्टमार्टम किया। इसके बाद विसरा एकत्र कर जांच के लिए सागर स्थित लैब में भेजा गया। सात साल तक की सजा का प्रावधान वन्य प्राणियों का शिकार करना गैरकानूनी है। ऐसा करने पर कार्रवाई का प्रावधान है। इस मामले में भी वन्य प्राणी संरक्षण अधिनियम 1972 के तहत सात वर्ष तक की सजा हो सकती है। इनका कहना है तेंदुए के शिकार की आशंका में दो संदिग्ध लोगों को हिरासत में लेकर पूछताछ की जा रही है। शव का पंचनामा बनाया गया। पोस्टमार्टम कराकर मृत तेंदुए का अंतिम संस्कार किया गया। जल्द ही इस मामला का खुलासा किया जाएगा। - एलएस सोलंकी, वन परिक्षेत्र अधिकारी, बिस्टान रेंज