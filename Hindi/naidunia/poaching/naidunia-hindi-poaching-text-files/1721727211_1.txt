संभवतः यह विश्व का पहला वन्य जीव संरक्षण संगठन है जिसकी सभी सदस्य महिलाएं हैं और जिनका काम दफ्तर में कागजी खानापूर्ति का नहीं, 400 वर्ग किलोमीटर क्षेत्र में फैले रिजर्व में घूम कर शिकारियों को चुनौती देना और उनके जाल में फंसे जीवों को बचा कर लाना है। संगठन को अन्य देशों से भी प्रशंसा मिल रही है। उन पर बनी डॉक्यूमेंट्री इसी सप्ताह लंदन में शाही परिवार देखेगा। उन्हें शिकारियों से जान का खतरा तो है ही लेकिन जानवर कब प्राण हर लें, कुछ पता नहीं होता। संगठन की स्थापना 2013 में हुई। सदस्यों का कहना है कि पूरे देश से शिकारियों को खदेड़ कर दम लेंगी। खास रंग की वर्दी उनके वन्य जीव संरक्षक की जगह सैनिक होने का आभास करवाती है। सुरक्षा की कमी और नेशनल पार्क के विशाल क्षेत्र को देखते हुए शिकारियों की तादाद लगातार बढ़ती गई थी, कई कोनों पर जाल बिछाए जाते जिनमें वन्य जीव फंस कर दम तोड़ देते थे। उनकी खाल, दांत, सींग व मांस शिकारी ले जाते थे। 2014 में शिकारियों ने 1215 गैंडों को मौत के घाट उतार दिया था, कई शेर भी मार डाले। 26 सदस्यीय संगठन परंपरागत रूप से काम नहीं करता, आर्थिक संसाधनों का प्रबंध स्वयं कर उसने शिकारियों पर पैनी नजर रखने का इंतजाम भी किया है। उसके पास आपात स्थिति के लिए प्रशिक्षित कुत्ते, हेलीकॉप्टर उपलब्ध हैं। संगठन की अधिकतर सदस्य गरीब परिवारों से हैं, वे सुबह पांच बजे से बिना हथियार के अपना सफर शुरु कर देती हैं, हर सदस्य को 12 मील की पेट्रोलिंग करनी पड़ती है। शिकारी को देखते ही रेडियो पर रेंजरों को उसकी लोकेशन बता देती हैं। कई सदस्य अनुभव बताती हैं कि कैसे उन पर शेर, हाथी और गैंडों ने हमला कर दिया था लेकिन उन्होंने अपने को बचाया और जरा भी विचलित नहीं हुईं। वे स्कूलों में जाकर विद्यार्थियों को वन्य जीव संरक्षण के लिए प्रेरित भी करती हैं।