पश्चिम बंगाल में 2014 से अब तक सबसे ज्यादा बाघ मारे जा चुके हैं। वहां 2014 के बाद अब तक 31 बाघ मारे जा चुके हैं। वर्ष 2017 और 2018 में बाघों के शिकार में बड़े पैमाने पर कमी आई है। वर्ष 2017 में जहां तीन बाघों का शिकार हुआ वहीं 2018 में पांच बाघों का शिकार हुआ। पांचों बाघ असम में मारे गए। यह जानकारी नोएडा के रहने वाले समाजसेवी रंजन तोमर को आरटीआई के तहत वन्यजीव अपराध नियंत्रण ब्यूरों से मिली है। दस साल में सबसे ज्यादा 2011 में हुआ बाघों का शिकार एक तरफ बाघों को संरक्षण के लिए पूरे दुनिया एक होकर काम कर रही है। वहीं 2022 तक बाघों की संख्या दोगुनी करने का लक्ष्य है, लेकिन इनके शिकार पर अब भी लगाम नहीं है। बाघों के संरक्षण पर करोड़ों खर्च होने के बाद भी पिछले दस साल में देशभर में 430 बाघों का शिकार हुआ है। पिछले दस सालों में सबसे ज्यादा 2011 में 80 बाघों का शिकार हुआ है। इसमें भी सबसे ज्यादा केरल में 38 बाघों का शिकार हुआ। इसके बाद ओडिशा में आठ बाघों का शिकार हुआ। दस साल में बाघों के लिए सबसे ज्यादा असुरक्षित रहा मध्य प्रदेश वन्यजीव अपराध नियंत्रण ब्यूरो से मिली जानकारी के अनुसार बाघों के लिए सबसे असुरक्षित मध्य प्रदेश है। जहां पिछले दस साल में सबसे अधिक 71 बाघों का शिकार हुआ। जबकि, पिछले सात सालों में मध्य प्रदेश सरकार बाघ संरक्षण ने नाम पर 1050 करोड़ रुपये खर्च कर चुकी है। इसके बाद कर्नाटक और महाराष्ट्र में 46-46 बाघों का शिकार हुआ है। छत्तीसगढ़ में 43, असम में 42 और उत्तराखंड में 35 बाघ मौत के घाट उतार दिए गए। उत्तर प्रदेश में पिछले दस सालों में 21 बाघों का शिकार हुआ। इसमें दस बाघों का शिकार सिर्फ वर्ष 2010 में हुआ है। एक नजर में - दुनिया के 70 प्रतिशत बाघ भारत में पाए जाते हैं। - बाघों के संरक्षण के लिए प्रोजेक्ट टाइगर बनाया गया। जिसे क्रियान्वित करने के लिए राष्ट्रीय बाघ संरक्षण प्राधिकरण का गठन हुआ। - भारत में लगभग 50 बाघ अभयारण्य हैं। - वर्ष 2014 में बाघों की संख्या भारत में 2226 थी।