जोधपुर सेंट्रल जेल के डीआईजी विक्रम सिंह के मुताबिक, सलमान के साथ आम कैदी की तरह बर्ताव किया जाएगा। उन्होंने खासतौर पर कहा कि जेल के टॉयलेट ऐसे हैं कि सलमान को उन्हें यूज करने में परेशानी नहीं होना चाहिए। मालूम हो, सलमान पिछली बार कुछ दिनों के लिए इस जेल में रहे थे और उन्होंने बाहर आकर कहा था कि जेल के टॉयलेट बहुत गंदे हैं। वे अपनी जेब से रुपए खर्च कर नई टॉयलेट शिट्स और टाइल्स लगवाएंगे। हालांकि बताया जा रहा है कि सलमान ने तब जेल से बाहर आकर वादा तो कर दिया, लेकिन उसे अब तक निभाया नहीं है। इस तरह अब उन्हें पुराने और गंंदे टॉयलेट का इस्तेमाल ही करना पड़ेगा। वहीं डीआईजी विक्रम सिंह ने बताया कि जेल में ठीक-ठाक खाना मिलता है और सलमान को वही परोसा जाएगा। अभिनेता को जेल की वर्दी पहनना होगी और कम से कम यह रात तो जेल में ही गुजारना पड़ेगी। सलमान के वकील कोशिश कर रहे हैं कि सेशन्स कोर्ट में शुक्रवार सुबह जमानत के लिए याचिका लगाई जाए और शुक्रवार को ही जमानत ले ली जाए। ऐसा हुआ तो संभव है कि सलमान शुक्रवार को बाहर आ जाए। हालांकि जानकार बता रहे हैं कि इस बार सलमान के लिए जेल से बाहर आना इतना आसान नहीं होगा। सलमान को सेंट्रल जेल की बैरक नंबर दो में रखा जा सकता है। इसी बैरक में नाबालिग छात्रा से यौन उत्पीड़न का आरोपी आसाराम भी बंद है। सलमान को भी इसलिए इस बैरक में रखा जाएगा, क्योंकि यह हाई सिक्यॉरिटी बैरक है।