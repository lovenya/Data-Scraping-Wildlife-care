दोनों शावकों के शव पशु चराने वालों ने सबसे पहले देखे तो उन्होंने वन विभाग की चौकी पर इसकी सूचना दी । वन विभाग के कर्मचारी रात करीब आठ बजे मौके पर पहुंचे तो देखा कि शव एक-दूसरे से कुछ दूरी पर पड़े थे। रात करीब 10 बजे तक वन विभाग के अधिकारी और कर्मचारी भी अभयारण्य पहुंच गए। प्रारम्भिक जांच में दोनों शावकों की मौत किसी बड़े नर बाघ के हमले में होना माना जा रहा है। जहां शावकों के शव मिले हैं, वहां तीसरे बाघ के होने के निशान मिले हैं। उल्लेखनीय है कि पिछले दिनों सरिस्का अभयारण्य में बाघ एसटी-11 की मौत खेत में की गई तारबंदी में फंसने से हो गई थी । वहीं, इसके दूसरे दिन ही रणथम्भौर अभयारण्य में बाघ टी-28 की मौत वन विभाग की टीम द्वारा टैंक्यूलाइज (रेस्क्यू) किए जाने के दौरान हो गई थी । इस तरह से एक माह में कुल दो शावक और दो बाघों की मौत हुई है। तार में फंसने से पैंथर की जान गई- उधर, राज्य में आदिवासी जिले डूंगरपुर के सागवाड़ा क्षेत्र में मंगलवार को तीन साल के एक पैंथर की मौत झाड़यिों के बीच लगे तार में फंसने से हो गई । ग्रामीणों ने वन विभाग के अधिकारियों को इसकी सूचना दी। टीम मौके पर पहुंची तो पैंथर मृत पड़ा हुआ था। वन मंत्री बोले-बाघों की सुरक्षा पर ध्यान देंगे- राज्य के वन मंत्री गजेन्द्र सिह खींवसर का कहना है कि रणथम्भौर में बाघों की संख्या क्षेत्रफल के लिहाज से अधिक हो गई है। कुछ बाघों को मुकदंरा हिल्स में भेजने की प्रक्रिया चल रही है। बाघों की सुरक्षा पर भविष्य में और अधिक ध्यान दिया जाएगा।