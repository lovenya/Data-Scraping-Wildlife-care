गौरतलब है कि सलमान खान 1998 में फिल्म 'हम साथ-साथ हैं' की शूटिंग के लिए जोधपुर में थे और इसी दौरान उन पर आरोप लगा कि अपने साथियों के साथ जोधपुर में शिकार खेलने गए और सलमान ने चिंकारा और काले हिरणों का शिकार किया। आरोप है कि जिन हथियारों से शिकार किया गया उसका लाइसेंस पहले ही खत्म हो चुका था। 15 अक्टूबर 1998 को सलमान खान और उनके साथियों के खिलाफ वन विभाग ने जोधपुर में चार केस दर्ज कराए। पहला केस आर्म्स एक्ट के तहत और बाकी के तीन काले हिरण के शिकार के मामले में दर्ज किए गए।