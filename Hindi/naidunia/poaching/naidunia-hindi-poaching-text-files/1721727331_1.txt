जानकारी के मुताबिक आरोपियों ने कुछ दिन पहले इलाके में बाघिन द्वारा किए गए शिकार में जहर डालकर बाघिन का शिकार किया था। इसके बाद आरोपियों ने कुल्हाड़ी से बाघिन के चारों पंजे, मूंछ के बाल और जबड़े के दांत निकाल लिए। आरोपियों ने मृत बाघिन के अंग आपस में बांट लिए थे, जिन्हें एक-एक कर जब्त किया जा रहा है। रात भर चली सर्चिंग, कई लोगों से की थी पूछताछ पेंच टाइगर रिजर्व में तैनात डॉग स्क्वॉड व वन अमले ने शनिवार की पूरी रात इलाके में सर्चिंग ऑपरेशन चलाया। वहीं रविवार दोपहर जबलपुर से एक अन्य डॉग स्क्वॉड व टाइगर स्ट्राइक फोर्स (टीएसएफ ) की पांच सदस्यीय टीम जांच के लिए घटना स्थल पहुंच गई। डॉग स्क्वॉड व टीएसएफ की मदद से रविवार को इलाके में जोरदार सर्च ऑपरेशन चलाया गया। इस दौरान कई संदिग्धों को हिरासत में लेकर पूछताछ की गई जिसके बाद वन विभाग ने तीन आरोपियों से बाघिन के पंजे, नाखून व मूंड के बाल जब्त किए हैं। चौथा आरोपी मुख्य राधेश्याम का भाई है। जिसकी पालतु गाय का बाघिन ने शिकार किया था। नाखून उखाड़ जंगल में फेंक दिए पंजे जानकारी के मुताबिक गिरफ्तार बाघिन के चारों शिकारी घटना स्थल से कुछ दूर स्थित सोनखार गांव के रहने वाले हैं। शिकारियों में राधेश्याम पिता लालचंद साहू, राजेन्द्र विश्वकर्मा, सुखराम (गायिकी) और राधेश्याम का भाई घनश्याम साहू शामिल हैं। वन अधिकारियों के मुताबिक मृत गाय के गारे में आरोपियों ने जहर डालकर बाघिन का शिकार किया था। इसके बाद गायिकी सुखराम ने कुल्हाड़ी की मदद से बाघिन के चारों पंजे काटकर आपस में बांट लिए। वन विभाग ने कहा बढ़ सकती है आरोपियों की संख्या इनमें से दो पंजे राधेश्याम के पास से वन अमले ने बरामद किए है। वहीं राजेन्द्र और सुखराम ने बाघिन के पंजों से नाखून उखाड़कर पंजों को जंगल में फेंक दिया था। दोनों आरोपियों से चार-चार नाखून जब्त किए गए। गायिकी सुखराम से बाघिन की मूंछ के बाल भी मिले हैं। जंगल में नाखुन उखड़ने के बाद फेंके गए चारों पंजे भी जब्त कर लिए गए हैं। बाघिन के दांत भी बरामद करने के प्रयास किए जा रहे हैं। आरोपियों की संख्या बढ़ने की भी संभावना जताई जा रही है। कारीडोर में असुरक्षित बाघ लगातार किया जा रहा शिकार मादा बाघ का शिकार किया गया है वह इलाका पेंच कान्हा कॉरिडोर में आता है। पिछले कुछ सालों में यहां बाघ के शिकार की कई घटनाएं सामने आ चुकी हैं। पेंच व कान्हा टाइगर रिजर्व से निकलने वाले बाघों का ताक लगाकर शिकार किया जा रहा है। दो साल पूर्व सिवनी-बालाघाट सीमा पर कारीडोर में तीन बाघों के शिकार की घटना सामने आई थी। इस मामले में एसटीएफ ने करीब डेढ़ दर्जन शिकारियों को गिरफ्तार किया था। नजर आ रही विभागीय लापरवाही शनिवार को वन विकास निगम के अधिकारी शिकार के बाद बाघिन का शव घटना स्थल पर फेंकने का अंदेशा जाहिर कर रहे थे लेकिन जांच के दौरान घटना स्थल से करीब 200 से 300 मीटर की दूरी पर बाघिन द्वारा शिकार किए गए पालतु मवेशी (गाय) का कंकाल मिला है। सूत्रों के मुताबिक 5 जनवरी को बाघिन का शिकार किया था। शिकार के अवशेष पूरी तरह जलाए नहीं गए थे। जिसके बाद आरोपियों ने इसमें जहर डालकर बाघिन का शिकार कर लिया। इसमें विभागीय अधिकारियों व कर्मचारियों की भी लापरवाही दिखाई दे रही है। हालांकि इस मामले में अधिकारी फिलहाल कुछ भी कहने से बच रहे हैं। अधिकारियों का कहना है कि जांच के बाद मामले में कार्रवाई की जाएगी।