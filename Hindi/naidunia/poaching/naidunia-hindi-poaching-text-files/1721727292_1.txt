पार्टी मुख्यालय पर हुई बैठक में शशिकला ने 11 मिनट के अपने संबोधन में पार्टी विधायकों से उनके साथ रहने की अपील की। विगत रात पन्नीरसेल्वम को पार्टी कोषाध्यक्ष के पद से हटा चुकी शशिकला ने विधायकों से कहा कि पन्नीरसेल्वम ने पार्टी को धोखा दिया है। वह द्रमुक से जाकर मिल गए जिनके खिलाफ जयललिता जिंदगी भर लड़ती रही थीं। उन्होंने विपक्षी दल द्रमुक पर उनकी पार्टी को अस्थिर करने की कोशिश का आरोप लगाया। शशिकला का मुख्यमंत्री के रूप में शपथ ग्रहण बुधवार को संशय से भरा माना जा रहा था। लेकिन ताजा घटनाक्रम में तमिलनाडु के राज्यपाल सी. विद्यासागर राव ने गुरुवार को मुंबई से चेन्नई लौटने का फैसला किया है। हालांकि अभी यह स्पष्ट नहीं है कि यहां आने पर उनका फैसला क्या होगा। चूंकि न्यायविदों के बीच शशिकला को सीएम पद की शपथ दिलाए जाने को लेकर मतभेद है। कुछ विद्वानों का कहना है कि अगले हफ्ते सुप्रीम कोर्ट में उनके खिलाफ बेहिसाब संपत्ति के मामले में फैसला आ सकता है। ऐसे में उन्हें सीएम पद की शपथ दिलाना उपयुक्त नहीं होगा। इससे पहले, अपुष्ट सूत्रों से खबर आ रही थी कि राज्यपाल अगर शशिकला को मुख्यमंत्री पद की शपथ दिलाने में और देर लगाते हैं तो वह इन विधायकों की परेड राष्ट्रपति प्रणब मुखर्जी के समक्ष कराएंगी। वहीं शशिकला गुट के कुछ अन्नाद्रमुक सांसदों ने नई दिल्ली में राष्ट्रपति से मिलने के लिए समय भी मांगा है। जयललिता की मौत के हालात की जांच! बगावत पर उतारू पन्नीरसेल्वम ने कहा कि सुप्रीम कोर्ट के जज के अधीन एक जांच कमेटी बनाई जाएगी। यह कमेटी जयललिता की मौत से पहले उनकी सेहत और आसपास के संदेहास्पद वातावरण की जांच करेगी। उन्होंने फिर से अपनी सरकार बनाने के संबंध में कहा कि जब तमिलनाडु विधानसभा में शक्ति परीक्षण होगा तो विधायक बहुमत में उनका समर्थन करेंगे। अभी 50 विधायक उनके साथ हैं। यह है सत्ता का गणित तमिलनाडु के 234 सदस्यीय विधानसभा में सत्तारूढ़ अन्नाद्रमुक के 134 विधायक हैं। बागी हो चुके पन्नीरसेल्वम को बहुमत के लिए 118 विधायकों की जरूरत होगी। पन्नीरसेल्वम ने विगत सोमवार को ही मुख्यमंत्री पद से इस्तीफा दिया था। लेकिन मंगलवार को उन्होंने कहा कि उन्हें दबाव में इस्तीफा देना पड़ा था। शशिकला को चुनाव आयोग से झटका इस बीच, शशिकला को चुनाव आयोग से झटका लगा है। आयोग ने कहा है कि शशिकला को अन्नाद्रमुक का अंतरिम महासचिव बनाए जाने में नियमों का पालन नहीं किया गया। आयोग ने अन्नाद्रमुक को नोटिस जारी करते हुए शशिकला को महासचिव बनाने से जुड़े प्रस्ताव की कॉपी सहित दूसरे विवरण मांगे हैं। झगड़े में हमारा हाथ नहीं : द्रमुक विपक्षी द्रमुक के कार्यकारी अध्यक्ष एमके स्टालिन ने कहा, तमिलनाडु प्रशासन महज 8 महीनों में ही लड़खड़ा गया है। राज्यपाल को तमिलनाडु के हितों की रक्षा के लिए तुरंत कोई कदम उठाना चाहिए।" पन्नीसेल्वम की द्रमुक से मिलीभगत के आरोपों को स्टालिन ने पूरी तरह खारिज किया।