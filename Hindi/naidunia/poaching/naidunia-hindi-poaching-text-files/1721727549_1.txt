गौरतलब है कि काले हिरणों के शिकार के मामले में पांच साल की सजा सुनाए जाने के खिलाफ सलमान की याचिका पर दो दिन से बहस हो रही है। वहीं, आर्म्स एक्ट केस में सलमान को बरी किए जाने पर राज्य सरकार की अपील पर भी सुनवाई हो रही है। इन दोनों मामलों में ही पहले हुई सुनवाई में सलमान कोर्ट नहीं पहुंचे थे। ऐसे में उनकी ओर से हाजरी माफी का आवेदन भी पेश किया गया था। पिछली सुनवाई में सलमान की ओर से सजा के खिलाफ उनके अधिवक्ता महेश बोड़ा ने बहस शुरू की थी। उन्होंने कोर्ट में बहस करते हुए कहा था कि घोड़ा फार्म और भवाद हिरण शिकार मामले में अधीनस्त न्यायालय द्वारा एक और पांच साल की दी गई सजा के बाद हाई कोर्ट ने बरी कर दिया था। हाई कोर्ट के इसी फैसले की नजीर पेश करते हुए बोड़ा ने सलमान पर लगे आरापों को मनगढ़ंत और षड़यंत्रपूर्वक फंसाना बताया। जिला एवं सेशन न्यायालय जोधपुर जिला चंद्र कुमार सोनगरा की कोर्ट में सुनवाई के दौरान सलमान के वकील महेश बोड़ा ने सजा सुनाए जाने के खिलाफ अपील पर बहस करते हुए कहा कि हाई कोर्ट से सलमान को बरी किए जाने के आदेश के आधार को क्यों ध्यान में नहीं रखा गया।