दूसरी तरफ दुलानी की इस बात का अभियोजन पक्ष और सलमान के वकील दोनों खंडन कर रहे हैं। अभियोजन पक्ष के वकीलों का कहना है कि दुलानी को जिरह के समय पांच साल में 27 बार समन भेजे गए थे। इस बात की पुष्टि तत्कालीन अभियोजन पक्ष के वकील जीवनराम चौधरी ने की है। सलमान के वकील हस्तीमल सारस्वत का भी कहना है कि इसे लगातार बुलाया जा रहा था, लेकिन वह नहीं आया। दुलानी के सामने आने के बाद अब निचली कोर्ट में चल रहे कांकणी काले हिरण शिकार मामले में भी सलमान के लिए मुश्किल खड़ी हो सकती है। हालांकि उस मामले में यह मुख्य चश्मदीद गवाह नहीं है। उसने निचली कोर्ट में चल रहे कांकणी शिकार मामले में 10 अगस्त को सुनवाई के दिन कोर्ट में जाने की बात भी कही है। जानकारों के मुताबिक, कोर्ट के बाहर दुलानी कुछ भी कहे, इसका कोई अर्थ नहीं है। इस मामले में अब तभी कुछ हो सकता है जब सरकार फैसले के खिलाफ सुप्रीम कोर्ट जाए। सुप्रीम कोर्ट चाहे तो केस को रिव्यू भी करा सकती है। कांकणी हिरण शिकार मामले में दुलानी मुख्य गवाह नहीं है। फिर भी वह कोर्ट में पेश होता है तो सरकार का पक्ष मजबूत हो सकता है। दुलानी अहमदाबाद का रहने वाला है और जोधपुर में उसकी ससुराल है। वह दो दिन पहले ही यहां आया है। बताया जाता है कि अप्रैल 2006 में सलमान को पांच साल की सजा के फैसले से कुछ दिन पहले ही उसने मीडिया में कहा भी था कि उसने सलमान को शिकार करते नहीं देखा। यही नहीं, हाई कोर्ट ने भी अपने फैसले में दुलानी को विश्वसनीय नहीं माना है।