जंगल हमें बहुत कुछ सिखाता है डॉ.एरिक भरुचा ने कहा कि जंगल हमें बहुत कुछ सिखाता है। जंगलों में केवल शेर, तेंदुआ या जंगली जानवर ही नहीं, बल्कि कई प्रकार की तितलियां, पक्षी सहित इतनी प्रजातियां हैं, जिन्हें देखकर आपको खुशी महसूस होगी। उदाहरण के तौर पर डॉ.भरुचा ने बताया कि मादा मकड़ी नर से 10 गुना बड़ी होती है। इसी प्रकार अलग-अलग प्रजातियां अलग-अलग नेशनल उद्यान में पाई जाती हैं। इन सभी के बारे में जानना आप सभी के लिए सुखद होगा। उन्होंने बताया कि देश के जंगलों में 45 हजार पौधों की प्रजातियां है, वहीं 91 हजार जीव-जंतु यहां पाए जाते हैं। आदिवासी लड़की बाघ से नहीं, बाजार से डरती है वरिष्ठ पत्रकार सुदीप ठाकुर ने कहा कि छत्तीसगढ़ में 44 फीसदी जंगल है। छग की स्थापना आदिवासी राज्य के रूप में की गई थी, जहां 31 फीसदी आदिवासी हैं। यहां हर तीसरा आदिवासी छत्तीसगढ़िया है, लेकिन दिल्ली में छत्तीसगढ़ को निवेश और माओवाद के नाम से जाना जाता है, न कि उस तीसरे आदिवासी के नाम से। यहां की आदिवासी लड़की को बाघ से नहीं, बल्कि बाजार से डर लगता है। उन्होंने बताया कि बस्तर के 13 नंबर खदान से 78 किलोमीटर दूर में ही इंद्रावती टाइगर रिजर्व है, जबकि 1972 फॉरेस्ट एक्ट के तहत कोर बफर जोन के तहत 800 से 1000 वर्ग किमी को कोर एरिया घोषित किया गया है। बीजापुर शहर भी बफर जोन में आता है। शिकार का शौक है तो निहत्थे जाओ बाघ के सामने फिल्म फेस्टिवल में मुख्य रूप से उपस्थित फिल्म अभिनेता ओम पुरी ने कहा कि आपको शिकार का शौक है तो निहत्थे जाओ बाघ के सामने। वन्य जीव के प्राणियों की रक्षा और जंगलों को बचाने के लिए सरकार को ध्यान देना होगा। यदि सरकार इस ओर ध्यान नहीं देती तो हम सभी को सड़कों पर उतरना होगा। जनता की शक्ति सरकार को झुका सकती है। दिल्ली का निर्भया कांड इस बात का जीता जागता सबूत है, जिसके बाद सरकार के हाथ-पैर फूल गए थे। हम सभी सरकार को नीतियों में बदलाव के लिए मजबूर कर सकते हैं। राम राज्य चाहिए तो आदिवासियों के बीच रहना सीखो वरिष्ठ वकील व संविधान विशेषज्ञ कनक तिवारी ने कहा कि हमेशा से राम राज्य का उदाहरण इसलिए दिया जाता है क्योंकि भगवान राम ने 14 साल आदिवासियों के बीच समय बिताया था। इसके बाद उन्होंने अपना राज्य शासन संभाला था। राज्य में सरकार चलाने के लिए आदिवासियों के बीच रहना होगा। तभी हम उन्हें बेहतर रूप से समझ पाएंगे। उन्होंने बताया कि आदिवासियों की लड़ाई के मामले की सुनवाई 8 साल में नहीं हुई, जबकि देश के बड़े लोगों के मामले की सुनवाई 8 दिन में हो जाती है। उन्होंने कहा कि मैंने हमेशा ही जानवरों पर मुहावरे सुने हैं आदमी पर नहीं कि घोड़े-सा तेज, लोमड़ी की चाल आदि। भौतिकवादी समाज में भूल गए अपने जंगल, जीव-जंतु और वृक्ष वन विभाग और कंजरवेशन कोर सोसाइटी की ओर से आयोजित दो दिवसीय वाइल्ड लाइफ फिल्म फेस्टिवल का रविवार को समापन हुआ। समापन समारोह में स्वास्थ्य एवं परिवार कल्याण मंत्री अमर अग्रवाल मुख्य अतिथि थे। उन्होंने कहा कि भौतिकवादी समाज में हम अपने प्राचीन सभ्यताओं को भूलते जा रहे हैं। हम भूल रहे हैं कि सिंह मां दुर्गा की सवारी है। चूहा गणेश जी के साथ होता है और ऐसे ही कई जानवरों के साथ देवी-देवताओं की मान्यता जुड़ी हुई है। वृक्ष हमारे देवता हैं, जिनकी पूजा आदिवासी आज भी कर रहे हैं। समापन समारोह में अभिनेता ओम पुरी, वरिष्ठ पत्रकार सुदीप ठाकुर, आलोक ीवास्तव के साथ कंजरवेशन कोर सोसाइटी की मीतू गुप्ता और आलोक पुतुल सहित बड़ी संख्या में लोग उपस्थित थे। इस दौरान स्वास्थ्य मंत्री ने कहा कि सीसीएस का प्रयास सराहनीय है। इस प्रयास से हमें अपने जंगल और पर्यावरण सहित जीव-जंतुओं के बारे में जानने का अवसर मिला। अंतिम दिन तीन फिल्मों का प्रदर्शन समापन समारोह के पहले तीन फिल्में दिखाई गईं। इनमें माइक पाण्डेय की ग्रीन अवॉर्ड विनिंग फिल्म द लास्ट माइग्रेशन के साथ शेखर दत्तात्री की द ट्रूथ अबाउट द टाइगर और क्लाइमेट चेंज एन अनटोल्ड स्टोरी शामिल हैं। फिल्मों के माध्यम से पर्यावरण और टाइगर के विभिन्न पहलुओं के बारे में जानकारी प्रदान की गई। फिल्म देखने बड़ी संख्या में लोग उपस्थित थे।