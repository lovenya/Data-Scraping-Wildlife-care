वन विभाग की टीम ने लुलका के मानसिंह नंदवंशी के कब्जे से 5 नग मोर के पंजे, 46 नग मोर पंख और प्रहलाद सिंह के कब्जे से 1 नग मोर के पंजे व 4 नग जंगली सुअर के खुर बरामद किए हैं। इन लोगों से लगातार पूछताछ की जा रही है, लेकिन ये रातापानी वन्यजीव अभयारण्य की बिनेका रेंज में बुधवार मृत मिली बाघिन के बारे में कुछ नहीं बता पा रहे हैं। इतना ही नहीं रविवार शाम तक बाघिन के पंजे काटने वाले लुलका गांव के हरचंद गौड़ व सोमत सिंह ने भी कुछ नहीं बताया है। सोमवार को वन विभाग इन्हें कोर्ट में पेश करेगा। बाहरी गिरोह के लिए काम करने का अंदेशा सूत्रों की माने तो लुलका व आसपास के कुछ लोग वन्यप्राणियों के शिकार से जुड़े हैं। ये शिकार करने के बाद वन्यप्राणियों के अवशेषों को भोपाल व बाहरी लोगों को देते हैं। इन सबके बावजूद बिनेका रेंज के वन अमले को भनक तक नहीं लगी। रातापानी वन्यजीव अभयारण्य प्रबंधन भी अंजान बना रहा। इसी का नतीजा है कि बाघिन की मौत के करीब एक सप्ताह बाद तक मैदानी अमले को जानकारी नहीं मिली। क्योंकि बाघिन के पंजे काटने वाले आरोपित हरचंद गौड़ व सोमत सिंह ने पूछताछ में बताया है कि उन्होंने 1 दिसंबर को पंजे काटे थे। जबकि वन विभाग ने 5 दिसंबर को बाघिन का शव बरामद किया है। जांच कर रहे हैं सभी तथ्यों के आधार पर जांच की जा रही है। वन्यप्राणियों के शिकार करने के मामले में जिनके भी नाम सामने आएंगे, उनसे पूछताछ करेंगे। कार्रवाई भी की जाएगी- डॉ. एसपी तिवारी, सीसीएफ भोपाल वृत्त