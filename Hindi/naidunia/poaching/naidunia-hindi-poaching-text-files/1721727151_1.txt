गौरतलब है कि सलमान गुजरात के राजकोट में सूरज बड़जात्या की फिल्म 'प्रेम रतन धन पायो' की शूटिंग में व्यस्त हैं। उन्होंने मंगलवार देर रात तक वहां शूटिंग की। फिल्म की यूनिट के साथ वे गोल्डन पैलेस में रुके हुए हैं। उल्लेखनीय है कि जोधपुर में 1998 में फिल्म 'हम साथ-साथ है' की शूटिंग के दौरान सलमान खान और उनके साथ कुछ अन्य लोगों पर यहां कांकाणी गांव में हिरण शिकार के तीन अलग-अलग मामले दर्ज हुए थे। इस दौरान यहां के उम्मेद भवन में ठहरे सलमान खान के कमरे से पुलिस ने एक पिस्टल और एक राइफल बरामद की थी। बाद में हुई जांच में इस बात का खुलासा हुआ कि इन दोनों हथियारों का लाइसेंस अवधि निकल चुकी थी। ऐसे में उनके खिलाफ अवैध हथियार रखने और उन्हें काम में लेने का एक मामला अलग से आर्म्स एक्ट में दर्ज किया गया।