प्राप्त जानकारी के अनुसार बुधवार की रात पुलिस को मुखबिर से सूचना मिली कि तीन अज्ञात व्यक्ति रात्रि साढ़े ग्यारह बजे मोटरसाइकिल से शहर के नए बस स्टैंड पहुंचे हैं। उनके पास बाघ की खाल है। वे उसे बेचने के लिए ग्राहक की तलाश कर रहे हैं। सूचना पर पुलिस पार्टी ने मौके पर पहुंचकर घेराबंदी कर तीन लोगों को धर दबोचा। पुलिस ने उनकी मोटरसाइकिल की डिक्की से बाघ की खाल भी बरामद की। थाना प्रभारी दीनबंधु उइके ने बताया कि कड़ाई से पूछताछ करने पर उन्होंने अपना नाम महेश नाग पिता लखन नाग (28 वर्ष) निवासी ग्राम नागफनी बारसूर, फरसराम नाग पिता कुलधन नाग (32 वर्ष) निवासी नागफनी बारसूर व पिड़ोराम लेखामी पिता धन्नूराम लेखामी (35 वर्ष) निवासी ग्राम छोटपाल गीदम बताया। उनके कब्जे से बाघ की जो खाल जब्त की गई है, उसकी लंबाई छह फीट 3 इंच और चौड़ाई 2 फीट 8 इंट। इस खाल की अंतरराष्ट्रीय बाजार में कीमत एक लाख पचास हजार रुपए आंकी गई है। खाल के साथ ही आरोपियों के कब्जे से तस्करी में प्रयुक्त हीरो होण्डा मोटरसाइकिल (सीजी-18 ई-1380) भी जब्त की गई है। आरोपियों के खिलाफ वन्य जीव संरक्षण अधिनियम की धारा 39, 44, 48-क, 49-ख, 51 के तहत मामला पंजीबद्घ किया गया है।