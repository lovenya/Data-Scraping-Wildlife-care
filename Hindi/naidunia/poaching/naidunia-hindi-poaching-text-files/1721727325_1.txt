मीडिया रिपोर्ट्स के मुताबिक, मुख्य न्यायिक मजिस्ट्रेट जोधपुर ग्रामीण की अदालत में एक्टर सलमान खान व अन्य के खिलाफ बहुचर्चित कांकाणी हिरण शिकार के मामले में अंतिम बहस चल रही है। गुरुवार को सलमान खान चार्टर प्लेन से अपने निजी दौरे पर जोधपुर पहुंचे और सीधा कोर्ट का रुख किया। हालांकि अदालत ने उन्हें तलब नहीं किया था। इस कारण अचानक ऐसा होने से शहर में जोर-शोर से इस घटना की चर्चा चली। जानकारी के अनुसार, सलमान खान के सीजेएम कोर्ट पहुंचने पर गुरुवार को यहां भारी पुलिस बल तैनात रहा। लोग भी यहां केवल उनकी एक झलक देखने के लिए लालायित रहे। गौरतलब है कि मामले में सलमान खान के अलावा सैफअली खान, नीलम, तब्बू व सोनाली बेन्द्रे पर भी शिकार करने का आरोप है। हालांकि, इस दौरान कई बार तो पुलिसकर्मियों को लोगों को खदेड़ना भी पड़ा। पुलिस सुरक्षा​कर्मियों के साथ सलमान कोर्ट में दाखिल हुए। यहां सलमान ने किसी से कोई बात नहीं की। गाड़ी से सीधे उतरकर वे कोर्ट में ही दाखिल हुए। जानकरों के अनुसार आरोपी को हर सुनवाई में अदालत में उपस्थित होना होता है, लेकिन वकील बचाव में आरोपी की हाजिरी माफी प्रार्थना पत्र लगाते रहते हैं। यदि आरोपी सुनवाई के दौरान संबंधित क्षेत्र में हो, तो हाजिरी माफी नहीं मानी जाती है। ऐसे में आरोपी के लिए सुनवाई के दौरान अदालत में उपस्थिति ही एकमात्र विकल्प होता है।