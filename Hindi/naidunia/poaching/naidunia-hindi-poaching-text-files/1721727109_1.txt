बार्न फ्री फाउंडेशन के मुख्य कार्यकारी विल ट्रैवर्स ने कहा कि जंगल में सिर्फ 20 हजार सफेद और 5 हजार काले गैंडे बचे हैं। अगर इसी दर से शिकार जारी रहा तो 6 साल में ही यह खत्‍म हो जाएंगे। आपराधिक गिरोह सींग और चमड़े के लिए हर साल कई गैंडों का शिकार करते हैं। ट्रैवर्स ने कहा कि ऐसा ही चलता रहा तो जंगलों में स्‍वतंत्र विचरण करने वाले गैंडों का अस्तित्‍व समाप्‍त हो जाएगा और हमें उनकी सुरक्षा के लिए उन्‍हें भारी सुरक्षा के बीच बाड़ों में रखना होगा। गौरतलब है कि सींग का इस्तेमाल बीमारियों के पारंपरिक इलाज के तौर पर भी होता है। ट्रैवर्स ने कहा कि जानवरों का शिकार करने पर दी जाने वाली सजा बहुत कम है और इसे बदला जाना चाहिए। हमें इसे रोकने के लिए खुफिया विभाग, उच्‍च तकनीक और लोगों की जरूरत है।