सलमान गुरुवार शाम से जेल में हैं। पहले दिन वे परेशान नजर आए। उन्होंने रात में कुछ भी खाने से इन्कार कर दिया। रात भर सोए भी नहीं। गुरुवार दिन में जेल प्रशासन ने पूछा था कि क्या उन्हें डॉक्टर की मदद चाहिए तो सलमान ने इन्कार कर दिया था। शुक्रवार सुबह जल्दी उठ गए। हालांकि अपने बैरक में रहे। सुबह साढे आठ बजे बाहर आए और जेल अधिकारियों से कहा कि क्या वे कैंटीन से कुछ खरीद सकते हैं। अधिकारियों ने अनुमति दी और सलमान को एक ग्लास दूध और ब्रेड दी गई। इसके बाद वे पौने दस बजे तक असहज रहे, क्योंकि उनकी जमानत पर सुनवाई होना थी। इस दौरान वे अपने बैरक में चहलकदमी करते रहे। 11.30 बजे उन्हें बताया गया कि आज जमानत नहीं मिल सकती। इसके बाद उन्होंने दोपहर का खाना भी नहीं खाया। यह लगातार तीसरी बार था कि सलमान ने खाना नहीं खाया। इसके बाद प्रिटी जिंटा और सलमान की बहनें उनसे मिलने आईं। इनके जाने के बाद सलमान ने अपनी बैरक में वर्कआउट करना शुरू कर दिया। यह देखकर जेल अधिकारियों को आश्चर्य भी हुआ। बताते हैं कि सलमान दोपहर 3.30 बजे से 6.30 बजे तक पसीना बहाते रहे। इसके बाद सलमान ने नहाने की इच्छा जताई, जिसका बंदोबस्त जेल प्रबंधन ने किया। इस बीच, सलमान ने जेल में अधिकारियों से कहा है कि वे कोर्ट के आदेश के मुताबिक ही काम करें और उन्हें किसी तरह का वीआईफी ट्रिटमेंट नहीं चाहिए। जेल प्रशासन ने नियमों को रख दिया ताक पर- नियम के अनुसार जेल में बंद किसी भी कैदी से दिन में एक या फिर दो लोग ही जेल प्रशासन की अनुमति और सभी औपचारिकताएं पूरी करने के बाद ही मिल सकते हैं, लेकिन जेल प्रशासन ने ना तो प्रीति जिंटा की तलाशी ली और ना ही रजिस्टर में उनके हस्ताक्षर कराए। प्रीति जिंटा को कोई न देख पाए, इसलिए उनकी कार के शीशों पर अखबार लगा दिया गया था। उनकी कार सीधे जेल के मुख्य द्वार तक पहुंची और वह बिना किसी जांच के अंदर चली गईं। बताया जाता है कि प्रीति के साथ पुलिस और जेल प्रशासन के दो अधिकारी भी थे। इसी बीच जबरदस्त चर्चा है कि सलमान ने गुरुवार को जेल में रात में डिनर में मिली दाल-रोटी ठुकरा दी, लेकिन उन्होंने आसाराम द्वारा अॉफर किया गया खाना स्वीकार लिया। कहा जा रहा है कि जोधपुर के ही जेल के नजदीक के एक आश्रम से आसाराम के लिए भोजन आता है, उन्होंने वही भोजन सलमान खान को भी जब अॉफर किया तो उन्होंने उसे खाने से इनकार नहीं किया। वही दूसरी तरफ रिपोर्ट्स के अनुसार जब आसाराम ने उन्हें अपनी मैट्रेस सोने के लिए ऑफर की, तो सलमान ने इनकार कर दिया। खबर यह भी है कि सलमान खान की सेहत की भी लगातार जांच होती रही है।