ऐसे मदद करेगी कॉल डिटेल रिपोर्ट किसी अपराध में जब भी कोई आरोपित पकड़ में आता है तो पुलिस सबसे पहले उसकी कॉल डिटेल खंगालती है और उसके आधार पर पता चलता है कि आरोपित के तार किस-किस से जुड़े हैं, वह कब और कहां जाता है। इस आधार पर पुलिस दूसरे लोगों को पकड़ती है और पूछताछ करने पर ज्यादातर मामलों में बड़े खुलासे होते हैं। शिकारियों के मामले में कॉल डिटेल रिपोर्ट निकालकर वन विभाग का अमला अगर कार्रवाई करे, तो ऐसे शिकारियों और वन्यप्राणियों का मांस खरीदने वाले लोगों का पता चल सकता है, जो भोपाल में सालों से सक्रिय हैं और वन्य प्राणियों के मांस की खरीद-फरोख्त में शामिल है। लाइसेंस निरस्त करने की अनुशंसा से भी बच रहा विभाग भोपाल वन मंडल शिकार के मामले में पकड़े गए लोगों के लाइसेंस निरस्‍तीकरण अनुशंसा से भी बच रहा है। पिछले 10 साल में भोपाल वन वृत्त और सामान्य वन मंडल में गंभीर शिकार की 100 से अधिक घटनाएं हुई। इनमें से किसी भी आरोपित के हथियार लाइसेंस वन विभाग ने निरस्त करने की अनुशंसा नहीं की। जबकि सूत्रों की मानें तो जितने भी शिकारी पूर्व में पकड़े गए थे, उनमें से ज्यादातर के पास खुद की बंदूक होने के प्रमाण मिले थे। यह भी पता चला था कि शिकारियों के रिश्तेदारों के पास भी बंदूक व अन्य हथियारों के लाइसेंस हैं। शिकारियों को पकड़ने में भी पीछे वन अमला शिकारियों को पकड़ने में भी पीछे है। पिछले सालों में शिकार से जुड़ी कई घटनाएं हो चुकी हैं। ज्यादातर मामलों में आरोपितों को अब तक नहीं पकड़ा जा सका है। इस संबंध में भोपाल सामान्‍य वन मंडल के डीएफओ एचएस मिश्रा का कहना है कि शिकारियों पर दबिश दी जा रही है। कॉल डिटेल्‍स जरूरत के हिसाब से निकालते हैं और कार्रवाई भी की जा रही है। जहां कमी होगी, उसमें सुधार करेंगे।