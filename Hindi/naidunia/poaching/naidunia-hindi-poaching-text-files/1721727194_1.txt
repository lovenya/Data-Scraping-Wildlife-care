धरमजयगढ़ (निप्र)। शिकार के लिए आरोपियों द्वारा लगाए गए बिजली तार में फंसकर एक भालू समेत दो बैलों की जान जाने की घटना में चार आरोपियों को गिरफ्तार किया गया है। मामला इसी साल की 27 सितम्बर का है। धरमजयगढ़ के हिम्मतपुर जंगल में शिकार के लिए बिजली का तार लगाया गया था, जिसकी चपेट में एक भालू और दो बैलों की मौत हो गई थी। मामले को दबाने का प्रयास किया गया, लेकिन बैल मालिक द्वारा वन विभाग में सूचना देने और भालू के शव मिलने के साथ ही आरोपियों को शिकार के लिए बिछाए गए तार को निकालते देखने से मामले का खुलासा हो गया। मामले में पोटिया के दो ग्रामीणों संतराम 35 वर्ष पिता समारू राठिया, हरीनारायण 25 वर्ष पिता जगराम, ननकीराम 50 वर्ष पिता माधवराम व सहबीर 30 वर्ष पिता रामजीत भगत निवासी हिम्मतपुर को वन विभाग ने गिरफ्त में ले लिया। वन्य प्राणी संरक्षण अधिनियम के तहत्‌ धारा 2 एवं 9 की कार्रवाई करते हुए आरोपियों को न्यायालय में पेश किया गया। तार को निकालने की फिराक में थे आरोपी विभागीय सूत्रों ने बताया है कि भालू और बैल के मौत के बाद हड़बड़ा कर आरोपियों ने शिकार के लिए बिछाए गए तार को निकालने का प्रयास किया। लेकिन इससे पहले कि वे तार को निकालकर घटना स्थल से भाग पाते ग्रामीणों ने उन्हें देख लिया और रिपोर्ट दर्ज करा दी। पूछताछ में आरोपियों ने शिकार के लिए तार लगाने के गुनाह को कबूल कर लिया है। अवैध शिकार से जाती रही हैं बेगुनाहों की जान अवैध शिकार कर बेगुनाह जानवरों की जान लेने का यह पहला मामला नहीं है, इससे पहले भी क्षेत्र में अवैध शिकार के फेर में करंट से जानवरों सहित इंसान भी मारे जाते हैं। बावजूद अवैध शिकार करने वाले सबक नहीं लेते और अपना शौक पूरा करने बेगुनाहों की जान से खिलवाड़ करते हैं।