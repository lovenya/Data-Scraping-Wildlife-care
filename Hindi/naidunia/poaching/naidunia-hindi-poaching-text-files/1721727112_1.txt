टाइगर रिजर्व में वन्यप्राणियों व जंगल की सुरक्षा बड़ी चुनौती है। प्रबंधन इसके लिए कई कारगर तरीकों को अमल में ला रहा है। यह भी माना जा रहा है कि इसके लिए जनसहयोग की भी आवश्यकता है। इसके मद्देनजर टाइगर रिजर्व के अधिकारी अब बार्डर में बसे गांवों में पहुंचकर उनसे सहयोग मांग रहे हैं। साथ ही उन्हें विभाग से मिलने वाले लाभ आदि की जानकारियां भी दी जा रही है। इसी कड़ी में पिछले दिनों कुरदर व उमरिया में ग्रामीणों के साथ बैठक रखी गई। उन्हें बताया कि जंगल और वहां रहने वाले वन्यप्राणियों की सुरक्षा जरूरी है। वे तभी सुरक्षित रहेंगे, जब अपका सहयोग मिलेगा। यदि किसी तरह की अपराधिक गतिविधियां नजर आती हैं तो इसकी सूचना विभाग के कर्मचारी या अधिकारियों को दी जाए। यदि अवैध शिकार करते हुए किसी शिकारियों को पकड़ते हैं, तो विभाग की ओर से 10 हजार रुपए का इनाम दिया जाता है। इसी तरह किसी ग्रामीण के मवेशियों को वन्यप्राणी मारते हैं तो संबंधित ग्रामीण को 15 हजार बतौर मुआवजा दिया जाता है। जनहानि पर 2 लाख रुपए देने का नियम है। यह जानकारी मौखिक के अलावा पांपलेट में भी दी गई। बार्डर में 12 गांव प्रबंधन के अनुसार अचानकमार टाइगर रिजर्व के बार्डर में करीब 12 गांव है। इसमें से दो गांवों में बैठक हो चुकी है। अब 10 गांव बचे हैं, जिनमें छुईया, चिखलाडबरी, गौखुरी, टाटीडाढ़, सरगोड़, खोंगसरा, आमाडोब आदि शामिल हैं। यहां भी बारी- बारी बैठक लेकर ग्रामीणों में जागरूकता लाई जाएगी।