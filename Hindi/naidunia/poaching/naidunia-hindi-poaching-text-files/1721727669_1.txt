मामले में आज जैसे ही कोर्ट में सुनवाई हुई तो सलमान के वकील ने कोर्ट से कहा कि अभिनेता इन दिनों फिल्म की शूटिंग में व्यस्त हैं और उनका आना संभव नहीं है। वकील ने यह भी बताया कि सलमान खान को जान से मारने की धमकी भी मिली है। वकील ने बताया कि गैरी शूटर नाम के व्यक्ति ने सलमान की रेड क्रॉल की गई तस्वीर लगाते हुए धमकी दी है। मालूम हो कि 16 सितंबर को एक फेसबुक पोस्ट के माध्यम से लॉरेंस बिश्नोई गिरोह से जुड़े सेपू गैंग ने सलमान खान को धमकी दी थी। इसको लेकर पुलिस ने भी सुरक्षा के पुख्ता इंतजाम की बात कही है। सलमान को निचली अदालत ने काला हिरण शिकार के मामले में 5 साल की सजा सुनाई गई थी। इसके खिलाफ याचिका दायर की गई है, जिसमें विगत सुनवाई के दौरान जिला एवं सत्र न्यायालय के न्यायाधीश चंद्र कुमार सोंनगरा ने उन्हें 27 सितंबर को अदालत में पेश होने का निर्देश दिया था। साथ ही जमानत याचिका रद्द होने की बात भी कही थी। इसको लेकर सलमान के जोधपुर आने की प्रबल संभावना है। सलमान पिछले साल मई से अदालत में हाजिरी माफी पर चल रहे हैं। वही गैंगस्टर 'गैरी शूटर' द्वारा मौत की धमकी जारी की गई थी, जिसको देखते हुए पुलिस ने भी पर्याप्त सुरक्षा उपायों को रखने का दावा किया है। सलमान खान पर 1998 में जोधपुर में एक फिल्म की शूटिंग के दौरान दो ब्लैकबक्स मारने का आरोप है। सैफ, तब्बू, सोनाली व नीलम की बढ़ेंगी मुश्किलें करीब 20 साल पुराने इसी मामले में जोधपुर जिला एवं सेशन न्यायालय द्वारा बरी किए गए फिल्म अभिनेता सैफ अली खान, अभिनेत्री सोनाली बेंद्रे, नीलम और तब्बू के खिलाफ राजस्थान सरकार ने हाईकोर्ट जाने की तैयारी कर ली है। बीते दिनों इस तरह की खबर मिली थी, जिसके मुताबिक राज्य सरकार ने इन सभी फिल्मी सितारों को बरी किए जाने के फैसले के खिलाफ हाईकोर्ट में अपील करने की अभियोजन पक्ष को स्वीकृति दे दी है।