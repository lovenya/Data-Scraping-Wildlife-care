म. टा. प्रतिनिधी, नागपूर

'भारतीय संस्कृतीचे अरण्याशी तादात्म्य होते आणि निसर्गातील प्रत्येक गोष्टींचा स्वीकार आणि संवर्धन यांची जाणीव होती. मारुती चितमपल्ली यांनी नेमका हा भाव मराठी साहित्यात आविष्कृत केला. त्यांचे साहित्य वाचताना आपल्या मनात अवघे अरण्य त्याच्या साऱ्या छटांसह जिवंत होते. त्यांच्या साहित्यात निसर्ग हाच नायक होता आणि तो सजीव अभिव्यक्ती म्हणून प्रकट झाला,' अशा शब्दांमध्ये केंद्रीय मंत्री नितीन गडकरी यांनी 'अरण्यऋषी' मारुती चितमपल्ली यांच्या साहित्यसेवेबद्दलचा आत्मीय भाव प्रकट केला. चितमपल्ली यांनी विदर्भ सॊडून सोलापुरात स्थायिक होण्याचा निर्णय घेतला. त्यांच्या पुढील मार्गोत्क्रमणासाठी अभिवादन पत्राद्वारे शुभेच्छा देताना गडकरी यांनी वेचक शब्दांमध्ये आपल्या भावना मांडल्या आहेत.
    by Taboolaby TaboolaSponsored LinksSponsored LinksPromoted LinksPromoted LinksYou May LikeHow to boost income with $249 Amazon investmentCPXLearn More
नवेगाव बांधचे जंगल आणि माधवराव पाटील यांच्याशी त्यांचे अतूट नाते होते. निसर्ग त्याच्या विविध पैलूंसह अभ्यासून त्यांनी जंगलांवर आधारित प्रचंड ग्रंथसंपदा तयार केली. नोकरीच्या निमित्ताने येथे आलेले चितमपल्ली विदर्भाच्या मातीशी घट्टपणे जोडले गेले होते. त्यांचे आडनावही विदर्भ सोडून दुसऱ्या कुठल्या भागातील आहे, असे वाटत नव्हते. विदर्भानेही त्यांना आपले मानले. विदर्भातील वनसमृद्धी त्यांनी सोप्या भाषेत मांडून आपल्याला निसर्गाच्या अधिक जवळ नेले आहे. वाढते वय, शारीरिक व्याधी आणि एकाकीपण, यामुळे त्यांनी सोलापूरला जाण्याचा निर्णय घेतला. मात्र, तेथेही ते आपले जुने-नवे प्रकल्प पूर्ण करणार आहेत. त्यांना विदर्भातून निरोप देताना मनात दु:ख आहेच. मात्र, आपल्या माणसांच्या सोबतीत त्यांना उत्तरार्ध घालवायला मिळणार आहे. त्यांना तेथे शांतपणे आपले काम करता येईल, याचेही समाधान आहे. त्यांचे प्रलंबित प्रकल्प पूर्ण करण्यासाठी आणि निसर्गसाहित्य अधिक समृद्ध करण्यासाठी ईश्वराने त्यांना दीर्घायुरारोग्य द्यावे, अशा शब्दांमध्ये गडकरी यांनी चितमपल्ली यांना अभिवादन केले आहे.

चितमपल्लींच्या साहित्याचा वेचक वेध

केंद्रीय मंत्री नितीन गडकरी यांनी या दीर्घ शुभेच्छापत्रात चितमपल्ली यांच्या साहित्याची प्राचीन भारतीय साहित्याशी उत्तम प्रकारे नाळ जोडली आहे. वेद, पुराणे, महाभारत, रामायण यासारख्या प्राचीन ग्रंथातील जंगलांचे उल्लेख म्हणजे अरण्ये ही आपल्या संस्कृतीचचे मूळ स्रोत होते. ती आपल्या संस्कृतीची, ज्ञानदानाची जिवंत केंद्रे होती. अरण्याशी तादात्म साधणे म्हणजे दातृत्व, कर्तृत्व, त्याग, संयम, साधना, तपश्चर्या आणि सुसंगती अशा मूल्यांचे धडे घेणे होईल, असेही गडकरींनी नमूद केले आहे. मारुती चितमपल्ली यांनी संस्कृत शिकण्यासाठी केलेले प्रयत्न, त्यांची प्रचंड ग्रंथसंपदा, प्राणी-पक्ष्यांच्या भाषेचा अभ्यास, मराठीसह इतर भाषांचा अभ्यास, मराठीला दिलेले अनेक नवीन शब्द यांचे विस्तृत उल्लेखही गडकरी यांनी केले आहेत.