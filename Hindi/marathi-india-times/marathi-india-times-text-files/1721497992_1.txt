म. टा. प्रतिनिधी, ठाणे : वन्यजीव प्राण्यांच्या अवयवांची तस्करी अद्याप थांबलेली नाही. ठाण्यातून एका तरुणाला गुन्हे शाखेच्या युनिट पाचने ताब्यात घेत त्याच्याकडून सांबराची दोन शिंगे जप्त केली आहेत. त्याने ही शिंगे विक्रीसाठी जवळ ठेवली होती. हा तरुण तब्बल पाच लाख रुपयांना शिंगांची विक्री करणार होता. या तरुणाविरुद्ध वागळे इस्टेट पोलिस ठाण्यात गुन्हा दाखल झाला आहे.वागळे इस्टेटमध्ये काही व्यक्ती वन्य प्राण्यांच्या अवयवांची विक्री करण्यासाठी येणार असल्याची माहिती युनिट पाचला मिळाली होती. यानुसार, वरिष्ठ पोलिस निरीक्षक विकास घोडके यांच्या मार्गदर्शनाखाली सहायक पोलिस निरीक्षक अविनाश महाजन, पोलिस हवालदार विजय काटकर, संदीप शिंदे, उत्तम शेळके यांनी नितीन कंपनी जंक्शन परिसरात सापळा लावला. यावेळी वनविभागाचे अधिकारीदेखील उपस्थित होते.

Nashik News : गृहिणींना दिलासा! आले, लसूणच्या दरांत मोठी घसरण, जाणून घ्या नवे दर

२५ वर्षांचा स्वप्नील उर्फ नोबी पाल हा सेवा रस्त्यावरून पायी आला आणि येथील एका हॉटेलजवळ येऊन थांबला. हाच आरोपी असल्याचे समजल्यानंतर पोलिसांनी त्याला ताब्यात घेतले. यावेळी त्याच्या बॅगमध्ये सांबरांची दोन शिंगे मिळाली. शिंगांबाबत पोलिसांनी विचारणा केल्यानंतर त्याने उडवाउडवीची उत्तरे दिली.

वन विभागाच्या अधिकाऱ्यांनी दिलेल्या तक्रारीनंतर स्वप्नीलविरुद्ध गुन्हा दाखल झाला. हा तरुण लोकमान्यनगरमधील पाडा नंबर चारमध्ये राहत असून, तो ही शिंगे पाच लाखांना विक्री करणार असल्याची माहिती सहायक पोलिस निरीक्षक महाजन यांनी दिली. दोन वर्षांपूर्वी य़ेऊरच्या जंगलात त्याला ही शिंगे मिळाल्याचे आरोपीचे म्हणणे असल्याचे त्यांनी सांगितले. ही कारवाई २९ मे रोजी करण्यात आली.