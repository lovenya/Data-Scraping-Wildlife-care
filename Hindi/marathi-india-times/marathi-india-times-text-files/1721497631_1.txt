वृत्तसंस्था, म्हैसूर :‘गेल्या चार वर्षांमध्ये वाघांची संख्या २००ने वाढली असून, सध्या देशामध्ये ३,१६७ वाघ आहेत,’ अशी माहिती पंतप्रधान नरेंद्र मोदी यांनी रविवारी जाहीर केली. वाघांच्या गणनेबाबतचा अहवाल मोदी यांनी प्रसिद्ध केला. सन २००६मध्ये १,४११, २०१०मध्ये १,७०६, २०१४मध्ये २,२२६, २०१८मध्ये २९६७ तर २०२२मध्ये देशात ३,१६७ वाघांची नोंद झाली आहे.

‘प्रोजेक्ट टायगर’च्या ५०व्या वर्षपूर्तीनिमित्त आयोजित कार्यक्रमामध्ये मोदी यांनी ‘इंटरनॅशनल बिग कॅट अलायन्स’ची सुरुवात केली आणि ‘अमृत काल का टायगर व्हिजन’ हे माहिती पुस्तक प्रसिद्ध केले. तसेच यावेळी व्याघ्रसंवर्धनाचे पुढील २५ वर्षांचे नियोजनही मांडण्यात आले. वन्यप्राण्यांचे जतन आणि संवर्धन हा जागतिक प्रश्न असून, ‘इंटरनॅशनल बिग कॅट अलायन्स’च्या माध्यमातून भारत आपले प्रयत्न करत आहे.

‘दशकांपूर्वी चित्ते भारतातून नामशेष झाले होते. मात्र, नामिबिया आणि दक्षिण आफ्रिकेतून चित्ते पुन्हा भारतात आणून त्यांच्या जतन, संवर्धनाची पुन्हा एकदा सुरुवात करण्यात आली आहे. स्थलांतर करून आणलेल्या चित्त्यांचे पुनर्वसन करण्याचा प्रयत्न यशस्वी झाला आहे’, असे मोदी यांनी सांगितले.

‘अर्थकारण, पर्यावरण संघर्षावर विश्वास नाही’

पर्यावरणाच्या भरभराटीसाठी वन्यजीवनातील समृद्धी महत्त्वाची आहे. भारतात आता हे घडत आहे. निसर्गाचे रक्षण करणे हा भारतीय संस्कृतीचा भाग आहे. पर्यावरण की अर्थव्यवस्था या संघर्षावर आमचा विश्वास नाही. दोघांच्याही अस्तित्वाला समान स्थान असल्याने एकत्र विकासावर आमचा भर आहे’, असे त्यांनी नमूद केले.

‘बंदिपूरमध्ये सफारी’

चामराजनगर : पंतप्रधान नरेंद्र मोदी यांनी रविवारी सकाळी बंदिपूर व्याघ्र प्रकल्पाला भेट देऊन तेथे जंगल सफारीचा आनंद लुटला. खुल्या जीपमधील २० किमीच्या सफारीतून त्यांनी निसर्गाचे रूप न्याहाळले. सफारीसाठी योग्य कपडे, जॅकेट आणि टोपी घालून त्यांनी दुर्बिण आणि कॅमेरातून जंगलातील वैविध्य समजून घेतले आणि टिपलेही. सकाळी हेलिकॉप्टरने मेलुकामा नाहाल्ली येथे आल्यानंतर रस्तेमार्गे प्रवास करत ते बंदिपूर येथे पोहोचले. त्यानंतर खुल्या जीपमधून सफारी केली. मोदींनी त्यांच्या सफारीची छायाचित्रे त्यांच्या ट्विटरवर शेअर केली आहेत. हत्ती, वानर, हरीण आणि गवे यावेळी दिसल्याचे त्यांनी म्हटले आहे.
मोदींची डिग्री बघून लोकांनी निवडून दिलंय का? अजितदादांकडून मोदींचं समर्थन

हत्तींच्याही भेटीला

मुदुमलाई : पंतप्रधान नरेंद्र मोदी यांनी रविवारी डोंगराळ निलगिरी जिल्ह्यातील मुदुमलाई येथील थेप्पाक्कडू हत्ती कॅम्पला भेट दिली आणि ऑस्कर विजेत्या माहितीपटातील हत्तींची काळजी घेणारे बेली आणि बोमन यांच्याशी संवाद साधला. हत्तींची देखभाल करणाऱ्या या जोडप्याला भेटून पंतप्रधानांनी आनंद व्यक्त केला. ‘द एलिफंट व्हिस्परर्स’ या माहितीपटाच्या माध्यमातून बेल्ली आणि बोम्मन यांचे हत्तींसह जगणे मांडण्यात आले आहे. ‘बोम्मी आणि रघू (हत्तीची पिल्ले) यांच्यासह बोमन आणि बेली यांना भेटून खूप आनंद झाला’, असे ट्वीट मोदी यांनी केले.