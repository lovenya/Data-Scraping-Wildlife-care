उद्धव गोडसे, सांगली

जगभर एकीकडे झाडांची कत्तल होत आहे. सिमेंटची जंगले वाढत आहेत. पर्यावरणाचा -हास सुरूच आहे. जैववविधतेला धोका निर्माण झाला असताना सांगली जिल्ह्यातील सागरेश्वर अभयारण्याने मात्र वेगळा आदर्श घालून दिला आहे. देशातील पहिल्या मानवनिर्मित अभयारण्याने वनसंपदा संवर्धनाचा संदेश दिला आहे. वनसंवर्धन दिनाच्या (ता. २३) निमित्ताने सागरेश्वर अभयारण्याची ही खास सफर...

राज्यातील ताडोबा, दाजीपूर, चांदोली, कोयना, नागझिरा, मेळघाट, तानसा, नायगाव, आदी अनेक अभयारण्ये तुम्हाला माहीत असतील. ही सर्वच अभयारण्ये नैसर्गिक आहेत. प्राणी, पक्षी, कीटक आणि वनस्पतींच्या हजारो प्रजातींचे आश्रयस्थान असलेली अभयारण्ये म्हणजे जैवविविधतेची आगारे आहेत. मात्र, राज्यात मानवनिर्मित अभयारण्य तयार करण्याचाही यशस्वी प्रयत्न झाला आहे. सांगली जिल्ह्यातील सागरेश्वर हे राज्यातील पहिले आणि एकमेव मानवनिर्मित अभयारण्य. पलूस, कडेगाव आणि वाळवा तालुक्यांच्या सीमांवर १०.८७ चौरस किलोमीटर परिसरात विस्तारलेले हे अभयारण्य हरणांसाठी प्रसिद्ध आहे. स्वातंत्र्यसैनिक आणि वृक्षमित्र धो. म. मोहिते यांच्या पुढाकारातून १९८५ मध्ये हे अभयारण्य आकाराला आले.


सह्याद्रीच्या एका चुकार रांगेच्या कुशीत वसलेलं सागरेश्वर अभयारण्य आकाराने लहान असले तरी, जैवविविधतेने समृद्ध आहे. या ठिकाणी हरीण, सांबर, चितळ, काळविट, ससा, कोल्हे, लांडगे, तरस, रानडुक्कर आहेत. पक्ष्यांसाठी हे अभयारण्य विशेष पसंतीचे आहे. या परिसरात १४२ पक्ष्यांच्या प्रजातींची नोंद झाली आहे. यात मोर, पोपट, राखी धनेश, मैना, सुगरण, रातवा, खंड्या, कोतवाल, कोकीळ, भारद्वाज, बगळा, सुतारपक्षी, चंडोल, बुलबुल, पावशा, घुबड अशा अनेक पक्ष्यांचा समावेश आहे. पक्षी निरीक्षणासाठी हे उत्तम ठिकाण मानले जाते. पावसाळ्यात या अभयारण्याचे सौंदर्य आणखी खुलते. उंच डोंगर, हरवीगर्द झाडी, दाट धुके आणि अगदी जमिनीवर उतरणारे ढग यामुळे परिसर स्वर्गाहूनी सुंदर बनतो. अभयारण्याच्या कुंपणाला लागून शेती सुरू होते. काही ठिकाणी लोकांची वस्तीही आहे. पण वन्यजीव आणि लोकांमध्ये संघर्ष नाही हे विशेष. अभयारण्याच्या सभोवती गावांचा वेढा असला तरी आत मात्र वन्यजिवांचा मुक्तसंचार आहे.


अलीकडे वनसंवर्धनासाठी जगभर चर्चा होते. वनसंपदेचे जतन करा असे सांगितले जाते. वृक्षारोपणाच्या कार्यक्रमांवर कोट्यवधी रुपयांचा खर्च होतो. प्रत्यक्षात मात्र जंगलांचे क्षेत्र कमी होत आहे. वन्यजिवांचा अधिवास उद्ध्वस्त होत आहे. हत्ती, गवे, बिबटे, वाघांचा मानवी वस्तीत शिरकाव सुरू आहे. या पार्श्वभूमीवर सागरेश्वर अभयारण्याने हजारो प्राणी, पक्षी आणि कीटकांना हक्काचे घर दिले. हे घर दिवसेंदिवस अधिकच समृद्ध होत आहे. एकेकाळी माळरान असलेला हा परिसर आता जैवविविधतेचे माहेरघर बनत आहे.


नैसर्गिक वनांचे जतन करण्यात उदासीनता असताना सागरेश्वर अभयारण्याने वन संवर्धनाचा आदर्श घालून दिला. आज हे अभयारण्य हजारो प्राणी आणि पक्ष्यांसाठी आश्रयस्थान बनले आहे. पर्यटकांसाठीही हे आकर्षणाचा केंद्रबिंदू आहे.

-राजू सावंत
लेखापाल वन्यजीव विभाग, कोल्हापूर