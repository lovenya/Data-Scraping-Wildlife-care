सुनील करकरे

सध्या सुरू असलेला १ ते ७ ऑक्टोबर हा आठवडा खरे तर वन्यजीव प्रेमींच्या पर्वणीचा आठवडा. संपूर्ण भारतात तो 'वन्यजीव सप्ताह' म्हणून साजरा होतो. यावर्षी मात्र या सप्ताहाच्या सुरुवातीसच नेमकी 'महाराष्ट्रातून माळढोक नामशेष' ही दु:खद बातमी आली. ती ऐकून वन्यजीव प्रेमी निश्चितच हळहळले असतील. माळढोकचे आणखी एक राज्य संपले! माळावरचा राजा, अत्यंत रुबाबदार अन् देखणा माळढोक पक्षी (ग्रेट इंडियन बस्टर्ड) आहेच असा की कोणीही हळहळावे. परंतु त्याबरोबरच महत्त्वाचे म्हणजे एका अत्यंत उपयुक्त अशा माळरान अधिवासाला गंभीर धोका निर्माण झाला आहे, हे माळढोकच्या नामशेषातून अधोरेखित झाले.
    by Taboolaby TaboolaSponsored LinksSponsored LinksPromoted LinksPromoted LinksYou May LikeHow to boost income with $249 Amazon investmentCPXLearn More
उडू शकणाऱ्या पक्ष्यांमधील एक सर्वात वजनदार पक्षी, माळढोक, ज्याचे वजन १५ किलोपर्यंत भरते, हा गवताळ माळरानात तसेच खुल्या झुडुपी प्रदेशातच राहतो. जगभरात याच्या २३ जाती असून त्यापैकी लेसर फ्लोरीकन (तणमोर), बेंगॉल फ्लोरिकन (बंगाल तणमोर), हुबारा बस्टर्ड (हुबारा माळढोक) आणि ग्रेट इंडियन बस्टर्ड (माळढोक) या चार जाती भारतात आढळतात. यातील माळढोक हा सर्वात दुर्मीळ असून तो जगात फक्त भारतीय उपखंडात भारत तसेच पाकिस्तानात आढळतो. माळावर दुरून उठून दिसणारा माळढोक जवळपास चार फूट उंच असतो. नर हा वरून गडद तपकिरी रंगाचा तर मान आणि छाती - पोटाकडील भाग शुभ्र पांढरा असा. मादी मात्र फिकट मातकट रंगाची. या वजनदार माळढोकला हवेत उड्डान करताना मोठी धाव घ्यावी लागते. यांच्या उडण्यात चपळाई तर मुळीच दिसत नाही.

माळढोक पक्ष्याचा विणीचा हंगाम हा प्रामुख्याने पावसाळा आहे. नर माळढोक माद्यांचा वावर असलेल्या क्षेत्रात आपले अधिपत्य निर्माण करतो. माद्या मात्र वेगवेगळ्या नरांच्या राज्यात फिरून पाहणी करून योग्य नराची निवड करतात. मिलनानंतर मादी घरटे बांधण्याच्या फंदात न पडता चक्क जमिनीवरच एक अंडे घालते. एकटी मादी अंडे उबविते आणि नंतर पिल्लाचा सांभाळ करते. अंडे आणि पिल्लू यांना शिकारी पक्षी आणि शिकारी प्राणी यांच्यापासून धोका असतो. बऱ्याचदा माळरानावर चरणाऱ्या गाईगुरांच्या, काळवीटांच्या खुराखाली ते तुडविले जातात. माळढोक पक्ष्याचे मुख्य खाद्य म्हणजे टोळ आणि नाकतोडे. शिवाय हा शेतातील पिकांवरची कीडही मोठ्या प्रमाणात खातो. म्हणूनच त्याला शेतकऱ्याचा मित्र संबोधले जाते. अर्थात हा प्रसंगी गोम, विंचू, साप, सरडे आणि शेतात पेरलेला मका तसेच भुईमूगही तोंडी लावतो.

पूर्वी माळढोक भारतात पश्चिम राजस्थानपासून पूर्वेकडे ओरिसा राज्यापर्यंत आणि उत्तर प्रदेशपासून दक्षिणेकडे तामिळनाडू राज्यापर्यंतच्या, मधल्या ११ राज्यांतील गवताळ माळावर मुबलक प्रमाणात आढळत असे. भारतीय संस्कृतीत याला देवपक्षी संबोधले जात असल्याने याची शिकार निषिद्ध मानली जाई. परंतु ब्रिटिशांनी माळढोकला 'गेमबर्ड' केले तशी त्यांची अंधाधुंद शिकार सुरू झाली. माळढोक पक्ष्यांच्या शिकारीतील एक जुनी नोंद तर धक्कादायकच आहे. रॉबर्ट मॅन्सफिल्ड नामक इंग्रजाने अहमदनगर भागात इ. स. १८०९ ते १८२९ अशा २० वर्षांत तब्बल ९६१ माळढोकांची शिकार केली होती. अगोदर इंग्रजांनी आणि स्वातंत्र्यानंतर भारतीय शिकाऱ्यांनी माळढोकच्या शिकारीत कोणतीच कसूर ठेवली नाही. पुढे इ. स. १९६०च्या दरम्यान प्रसिद्ध पक्षीतज्ञ डॉ. सालिम अली यांना त्यांच्या पक्षी सर्वेक्षणात माळढोकच्या अस्तित्वाला धोका निर्माण होत असल्याचे निदर्शनास आले. त्याच दरम्यान भारताचा राष्ट्रीय पक्षी निश्चित करणे सुरू होते. माळढोकचे महत्त्व लक्षात घेऊन सालिम अली यांनी राष्ट्रीय पक्ष्याचा मान माळढोकला मिळावा अशी मागणी केली. परंतु महत्त्वापेक्षा दिसण्याला प्राधान्य देत मोराची निवड झाली. पुढे इ. स. १९६९ साली झालेल्या एका सर्वेक्षणात भारतात अंदाजे १२५०च माळढोक शिल्लक राहिल्याचे लक्षात आले.

तसे पाहता माळढोक पक्ष्याला कायद्याने संरक्षण लाभले ते १९७२च्या वन्यजीव (संवर्धन) अधिनियमाद्वारे. या कायद्याच्या सूची एकमध्ये माळढोकचा समावेश करून त्याला वाघाइतकेच सुरक्षाकवच दिले गेले.यानंतरही चोरून माळढोकांची शिकार होतच राहिली. स्वातंत्र्योत्तर काळात माळढोकच्या अस्तित्वाला खरा धोका निर्माण झाला, तो मात्र अधिवासाच्या ऱ्हासामुळे. मुळात माळरान आणि मोकळ्या झुडुपी प्रदेशाकडे गांभीर्याने बघितले गेलेच नाही. अगोदर वाढत्या लोकसंख्येला आवश्यक अन्नधान्यासाठी हा अधिवास शेतीखाली गेला, नंतर विकासाच्या ओघात नागरीकरण, औद्योगिकरण, खाणकाम, रस्ते आणि कालव्यांचे जाळे अशा विविध कारणांनी हा अधिवास संकोचत गेला. काही भागात तर माळरानावर वृक्षारोपणही केले गेले. अनावश्यक वृक्षांच्या अनियंत्रित वाढीने हा अधिवास झाकोळला गेला. त्यातच गेल्या काही वर्षांत माळढोकच्या अधिवासात उभारण्यात आलेल्या पवनचक्क्या आणि सौर ऊर्जा प्रकल्पासाठीच्या उच्च दाबांच्या विद्युत तारा या माळढोकच्या जीवावर उठल्या.

मुळात माळढोक हा अत्यंत भित्र्या स्वभावाचा आहे. वर्षानुवर्षं झालेल्या शिकारीमुळे तो मानवापासून दूर राहणेच पसंत करतो. विशेषत: वीणीच्या हंगामात मादी तर खूपच सावध असते. तिच्या घरट्याच्या आसपास जराही मानवी वावर आढळल्यास मादी घरटेच काय प्रसंगी पिल्लाचाही त्याग करून निघून जाते. साधारणत: दोन वर्षांतून फक्त एकच अंडे घालणाऱ्या माळढोकच्या या वर्तणुकीचा त्यांच्या वाढीवर हा मोठा आघातच असतो.

माळढोकला कायद्याने संरक्षण दिल्यावरही आणि देशातील आठ राज्यांत माळढोक अभयारण्यांची निर्मिती केल्यावरही त्यांची संख्या कमीच होत गेली. हे लक्षात घेऊन जागतिक पातळीवर वन्यजीव संवर्धनासाठी कार्यरत असलेल्या इंटरनॅशनल कॉन्झर्वेशन युनियन (आय.यू.सी.एन.) या संस्थेने त्यांच्या १९८८ सालच्या 'रेडडाटा' सूचित माळढोकचा समावेश 'धोका निर्माण होऊ शकतो' (थ्रेटंड) या गटात केला. तर १९९४ सालच्या 'रेडडाटा' सूचित माळढोक 'धोकाग्रस्त' (एनडेंजर्ड) गटात बसला. आणि शेवटी २०११ सालापासून माळढोकला 'अत्यंत धोकाग्रस्त' (क्रिटकली एनडेंजर्ड) म्हणून घोषित करण्यात आले. संख्येचा आढावा घेतल्यास भारतातील माळढोक २०१० साली ३०० पर्यंत शिल्लक राहिल्याचे निदर्शनास आले. आजमितीला भारतात राजस्थानच्या बिकानेर, बामेर आणि जैसलमेर जिल्ह्यांत एकूण १००च्या आसपास तर गुजरातमधील कच्छमध्ये २० पेक्षाही कमी (त्यातही नर फक्त एकच असावा) आणि आंध्र प्रदेशात १० पेक्षाही कमी असे १२५च्या आसपास माळढोक असावेत.

वास्तविक पाहता माळढोकच्या संवर्धनासाठीचे प्रयत्न १९६२ सालापासूनच सुरू आहेत. त्यावेळी माळढोकच्या बंदिस्त प्रजननाचा प्रकल्प हाती घेण्यात आला होता. त्याकरिता नर, मादी आणि पिल्ले असे एकूण १८ माळढोकांना पकडून बिकानेर तसेच जोधपूरच्या प्राणीसंग्रहालयात ठेवण्यात आले. त्यातील बहुसंख्य माळढोक थोड्याच अवधीत मृत्युमुखी पडले. जे थोडा काळ जगले त्या माद्याच होत्या. त्यावरून माळढोकांचे बंदिस्त प्रजनन अशक्य असल्याचे निदर्शनास आले. पुढे माळढोकांची संख्या जसजशी कमी होत गेली तसतसे संरक्षण आणि संवर्धनाचे प्रयत्न अधिक व्यापक होत गेले. यात केंद्रीय पर्यावरण मंत्रालय (धोरणात्मक निर्णयात सक्रिय सहभाग), राज्याराज्यातील वन विभाग (अभयारण्य व्यवस्थापन आणि संरक्षण), देहरादूनास्थित भारतीय वन्यजीव संस्था (संशोधनात्मक योगदान), बॉम्बे नॅचरल हिस्ट्री सोसायटी (संशोधनात्मक योगदान आणि जनजागृती), विश्व प्रकृति निधी - भारत (आर्थिक योगदान आणि जगजागृती), कॉर्बेट फाऊंडेशन (संघटनात्मक योगदान आणि जनजागृती) यासह असंख्य माळढोक अभ्यासक आणि माळढोकप्रेमी यात सहभागी राहिलेत. तथापि हे सारेच प्रयत्न आता विफल होताना दिसत आहे.

महाराष्ट्राचा विचार करता मध्य महाराष्ट्र आणि विदर्भातील काही चांगल्या माळरानात पूर्वीपासूनच माळढोक अस्तित्वात होते. परंतु शिकार आणि अधिवास ऱ्हास यामुळे त्यांची संख्या वेगाने घटत गेली. शेवटी मागील काही वर्षे सोलापूर, नाशिक, अहमदनगर आणि चंद्रपूर या जिल्ह्यांतील ठराविक भागात यांची संख्या मर्यादित झाली. कालांतराने १९७९ साली माळढोकच्या संरक्षणासाठी सोलापूर आणि अहमदनगर जिल्ह्यातील एकूण ८,४९६ चौ. किमीच्या क्षेत्राला अभयारण्याचा दर्जा देण्यात आला. तथापि, यातील फक्त ६ टक्के क्षेत्र हे वनक्षेत्र होते तर उर्वरित क्षेत्रात वाड्या-वस्ती, गाव, शहरं आणि शेती होती. त्यामुळे संपूर्ण अभयारण्याचे व्यवस्थापन करणे निव्वळ अशक्यच होते. फक्त नान्नज परिसरात पावसाळ्यात माळढोक सहज दृष्टीस पडायचे. जुलै १९९० मध्ये विश्व प्रकृति निधी - भारतच्या कोल्हापूर विभागाने आणि सोलापूर वन विभागाच्या सहकार्याने आम्ही नान्नज येथील माळढोकांची गणना हाती घेतली होती. अभयारण्यातील आठ ठिकाणी केलेल्या गणनेत एकूण ७७ माळढोक दृष्टीस पडले होते. त्यात नान्नज परिसरात तर तब्बल ३४ माळढोक आनंदाने विहरताना दिसले. पुढे २००५ साली महाराष्ट्र वन विभागाने राज्यातील माळढोकचा सर्वंकष आढावा घेतला. त्यावेळी नान्नज येथे २२ तर नाशिक, अहमदनगर, चंद्रपूर अशा इतर जिल्ह्यांत एकूण तेवढेच असे साधारणत: ५०च्या आसपास माळढोक आढळून आले होते. पुढे २०१० साली ही संख्या १०च्या घरात तर २०१५ साली राज्यात फक्त ३ माळढोक आढळून आलेत. अखेर आता महाराष्ट्रातून हा देखणा पक्षी विलुप्तच झाला.

माळरानाच्या सर्वोच्च स्थानावर असणारा आशियाई चित्ता आपण कायमचा घालवून बसलो. माळरानावरचे लांडगेही त्याच मार्गाने जात आहे. आता त्यात भर पडली ती माळढोकची. खरे तर माळढोक हा माळरानावरील 'फ्लॅगशीप स्पिजीज'. त्यांचे अस्तित्व हे माळरानाचे आरोग्य दर्शविते. परंतु आम्हाला त्याचे काय? आमच्या पिढीने माळढोकला प्रत्यक्ष तर बघितले होते. पुढची पिढी आता त्याला चित्रातच बघणार. सजीवसृष्टीच्या जीवावर उठलेल्या आमच्या विकासाच्या संकल्पना अजून काय काय घालवून बसल्यावर बदलणार आहेत, कोणास ठाऊक!

माळढोक कायमचा विलुप्त होत चालला, पाठोपाठ माळरानेही जातील! कुणाला ना खंत, ना खेद!!

लेखक निसर्ग अभ्यासक आहेत.