द्रीय पर्यावरण व वनमंत्रालयाने प्राणी अत्याचार प्रतिबंधक अधिनियम २०१७(मत्स्यालये आणि फिश टँक व शॉप) अंतर्गत नवीन नियमावली तयार केली आहे. त्यानुसार मत्स्यालये चालवणारे व शोभिंवत माशांची विक्री करणाऱ्यांना नियमाच्या कक्षेत आणले आहे.

नवीन नियम

- समुद्री मासे व खोल समुद्रातील शोभिवंत माशांच्या कृत्र‌मि प्रजननावर बंदी

- हे मासे मत्स्यालयात किंवा फिश टँकमध्ये ठेवण्यावर बंदी

- मासेविक्रीच्या दुकानात पूर्णवेळ पशुवैद्यकीय अधिकारी व तज्ज्ञ सहाय्यक असणे बंधनकारक

- फिश टँकसाठी मत्स्य व्यवसाय विभागाची परवानगी आवश्यक

- टँकचा आकार, त्यात क‌तिी इंचाच मासे ठेवावे यावरही मर्यादा

- फिश टँकची देखभाल करणाऱ्यांकडे फिशरिज विभागाचे प्रमाणपत्र असणे सक्तीचे

पैदास करण्याचे फायदे

नैसर्गिक वातावरणामध्ये, नद्या, तलाव, समुद्रात माशांची नैसर्गिक पैदास होते, तेव्हा फक्त पाच ते दहा टक्के पिल्ले जगतात. मात्र कृत्रिम तलावात किंवा फिश टँकमध्ये पैदास झाल्यास पिल्ले जगण्याचे प्रमाण ८० ते ८५ टक्के असते. दुर्मिळ माशांच्या प्रजाती जिवंत ठेवण्याचे काम आम्ही करतो. त्यामुळे हे निर्बंध घालून सरकार काय साध्य करू पाहत आहे, असा प्रश्न या माशांची पैदास करणारे विचारत आहे.

सरकार प्रोत्साहन देते पण...

मरिन प्रॉडक्ट अँड एक्सोर्ट डेव्हलपमेंट अॅथॉरिटी ऑफ इंडियाने गेल्या आठ-दहा वर्षांपासून पुढाकार घेत शोभिवंत मत्स्य व्यवसायाला पन्नास टक्के अनुदानही दिले आहे. या व्यवसायाला केंद्राने कोट्यवधी रुपयांचे अनुदान दिले आहे. तर दुसरीकडे कठोर नियमावली द‌लिी जाते, याकडे मत्स्य उत्पादक लक्ष वेधतात.

तणाव मुक्तीसाठी

मनावरचा ताण कमी करण्यासाठी फिश टँकमधले मासे बघणे हा चांगला उपाय असल्याचे संशोधनातून सिध्द झाले आहे. रंगीबेरंगी माशांची हालचाल बघताना मानसिक ताणाचा विसर पडतो. त्यामुळे अलीकडे अनेक रुग्णालयांमध्ये फ‌शि टँक ठेवले जातात.

घरातल्या टँक्सचे काय?

घराची शोभा वाढवण्यासाठी फिश टँक ठेवले जातात. हे टँक घरातील व्यक्तीच साफ करतात. मात्र आता फिशरिज खात्याने तज्ज्ञ व्यक्तीच्या मार्गदर्शनाखाली टँक साफ करण्याचे आदेश दिल्यामुळे, काय करावे, तसेच दीड फुटांचा लहानसा टँक साफ करण्यासाठी तज्ज्ञांची गरज काय असे प्रश्न अनेकांना पडले आहेत.

प्रस्ताव बारगळला

फिश टँकच्या माशांची पैदास करण्यासाठी मत्स्य उत्पादकांना गोरेगावच्या आरे कॉलनीत जागा देण्याचा प्रस्ताव राज्य सरकारने तयार केला होता. आरे कॉलनीत लहान तळी बांधून दिली जाणार होती. त्यामुळे रोजगार उपलब्ध होईल. निर्यात वाढेल अशीही योजना होती. ठराविक रक्कमेपर्यंत निर्यात न केल्यास मत्स्य उत्पादनाचा परवाना रद्द केला जाईल, अशी तरतूद होती. पण हा प्रस्ताव बारगळला.

मराठी तरुणांवर संक्रांत

रंगीत माशांच्या प्रजोत्पादनात व व्यवसायात मराठी मंडळी आघाडीवर आहेत. मात्र या नवीन जाचक अटींमुळे या व्यावसायिकांवर संक्रात येण्याची भीती आहे, असे मत्स्य उत्पादक सुनील म्हात्रे म्हणतात. काही तरुणांनी जागा विकत घेऊन बदलापूर, अलिबाग, पनवेल अशा ठिकाणी व्यवसाय सुरू केले. मात्र या नव्या अटींमुळे या व्यवसायांवर निर्बंध येण्याची शक्यता आहे, असेही म्हात्रे म्हणाले.

सिंगापूर आघाडीवर

मरिन फिश म्हणजे समुद्रातील रंगीबेरंगी माशांना हल्ली खूप मागणी आहे. समुद्रातील मासे फिश टँकमध्ये ठेवणे खूपच खर्चिक असते पण कॉर्पोरेट ऑफि‌स व श्रीमंतांच्या घरात हे मासे ठेवलेले दिसतात. फिश टँकमध्ये समुद्रासारखा कृत्रिम तळ तयार केला जातो. या टँक्समध्ये मुख्यतः ब्लू फेस एंजल, एंपरर एंजल, मॅजेस्टिक एंजल, अँथ‌यिस, यलो टेल, ब्ल्यू डॅमसेल हे मासे ठेवले जातात. हे मासे स‌िंगापूरहून निर्यात केले जातात. बँकॉकमध्येही रंगीत माशांची मोठी बाजारपेठ आहे. सिंगापूर, थायलँडमधील सरकार या व्यवसायाला प्रोत्साहन देते. शोभिंवत माशांच्या व्यवसायात भारतात दरवर्षी तीन हजार कोटी रुपयांची उलाढाल होते, असा प्राथमिक अंदाज आहे.

माशांची तस्करी

मुंबईसह देशात हे मत्स्य उत्पादक मासे आयात करण्यास उत्सुक आहेत. पण आयात करण्याची पद्धत खूपच किचकट आहे. जीवंत मासे आयात करण्यासाठी कागदपत्रांची पूर्तता करण्यात व वेगवेगळ्या परवानग्या घेण्यात दोन महिन्यांहून अधिक काळ जातो. त्यामुळे शोभिंवत माशांचीही तस्करीही मोठ्या प्रमाणावर होते. त्यामुळे तस्करी रोखण्यासाठी शोभिंवत मासे आयात करण्यापूर्वी त्याचे वैद्यकीय प्रमाणपत्र, बील, डिलिव्हरी चलन याची पूर्तता केल्यावर त्यावर आयात कर लागू करावे, त्यातून सरकारलाही महसूल मिळेल, अशीही सूचना पुढे आली आहे.

सरकारपुढेही अडचणी

शोभिवंत मासे या प्रकारात जलचर आणि उभयचरांच्या कोणत्या प्रजातींचा समावेश होतो हे सरकारलाही अजून स्पष्ट करता आलेले नाही. त्यामुळे नियम लागू करण्यात अडचणी येण्याची शक्यता आहे, असे जाणकार सांगतात.