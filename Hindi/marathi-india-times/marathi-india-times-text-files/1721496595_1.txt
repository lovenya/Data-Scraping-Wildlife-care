म. टा. प्रतिनिधी, पुणे

वन्यप्राण्यांच्या तस्करी आणि छुप्या विक्रीचे लोण आता पुणे शहर आणि जिल्ह्यापर्यंत पोहोचले आहेत. कोकण, पश्चिम महाराष्ट्रातील सह्याद्रीच्या डोंगररांगामध्ये पकडलेले, शिकार केलेले वन्यप्राणी तस्करीसाठी पुणेमार्गे विविध ठिकाणी पाठवले जात असल्याचे स्पष्ट झाले आहे. सूत्रांच्या माहितीच्या आधारे पुणे वन विभागाने गेल्या नऊ महिन्यांत बारा 'रेस्क्यू ऑपरेशन'मधून वन्यप्राण्यांची खरेदी विक्री, शिकार करताना आरोपींना पकडले आहे. तस्करी रोखण्यासाठी वन विभागाच्या तपास विभागनेही कंबर कसली आहे.
    by Taboolaby TaboolaSponsored LinksSponsored LinksPromoted LinksPromoted LinksYou May LikeGet AI PCs for businessIntel
भारतीय वन्यजीव संरक्षण कायद्यानुसार, कोणत्याही वन्यप्राण्याची शिकार; तसेच त्यांच्या अवयवांच्या खरेदी-विक्रीस पूर्ण बंदी आहे. मात्र, आंतरराष्ट्रीय स्तरावरील काळ्या बाजारात वन्यप्राण्यांना लाखो रुपये किंमत मिळत असल्याने छुप्या पद्धतीने शिकार किंवा तस्करी केली जाते. यामध्ये वाघ आणि बिबट्याची कातडी, नखे, हाडांना; तर खवले मांजराच्या खवल्यांना सर्वाधिक किंमत मिळते. कासव, शेकरू, माकड; तसेच विविध प्रकारच्या पक्ष्यांना पाळण्यासाठी देशात, विदेशात मागणी आहे. मुंगुसाची शिकार त्यांच्या केसांसाठी केली जाते. चिंकारा, पिसोरी, काळवीट, सांबर, चितळ या हरणांची, रानडुकराची मांसासाठी शिकार केली जाते. घुबडासह काही पक्ष्यांना जादूटोणा करण्यासाठी चोरले जाते.

राज्याच्या वन्यजीव विभागातर्फे वन्यप्राण्यांच्या संरक्षणासाठी विविध योजना राबवल्या जात असल्या, तरी तस्करी करणाऱ्यांचे प्रमाण वाढते आहे. तस्करी केलेले प्राणी, चोरट्या शिकारीची खरेदी-विक्री संबंधित जंगलाजवळ न करता चोरट्यांकडून दुसऱ्या शहरांची निवड केली जाते आहे. काही वर्षांपूर्वीपर्यंत मुंबई, नागपूरमध्ये वन्यप्राण्यांच्या तस्करीची प्रकरणे सातत्याने पुढे येत होती. अलीकडे पुणे जिल्ह्याचाही यात समावेश झाला आहे. पुण्यातील वनक्षेत्राबरोबरच पश्चिम महाराष्ट्रातून चोरून आणलेल्या वन्यप्राण्यांच्या खरेदी विक्रीसाठी पुण्याची निवड होत असल्याचे अभ्यासकांचे मत आहे. त्यामुळे वन विभागाने गेल्या वर्षाभरात वन्यजीवाशी संबंधित गुन्हे तपासावर लक्ष केंद्रीत केले आहे.

वन विभागाने सापळा रचून केलेली कारवाई

१५ फेब्रुवारी - साकूर (नगर) - एक जिवंत खवले मांजर - चार आरोपी

१७ मे - इंदापूर - चिंकारा जातीचे एक मृत हरिण- दोन आरोपी जिवंत काडतुसांसह ताब्यात

१ जुलै - भांबुर्डा (पुणे) - दोन जिवंत कासवे आणि एक मृत कासवाची - अ‌वैध विक्री करणारे दोन आरोपी

५ जुलै - दौंड - एक जिवंत नाग - अवैधरीत्या नाग बाळगल्याप्रकरणी दोन आरोपी ताब्यात

९ जुलै - बोहरीवाडी, शुक्रवार पेठ - मुंगसाच्या केसांच्या ६६० ब्रशची अवैध विक्री - दोन आरोपी ताब्यात

१२ जुलै - विश्रांतवाडी - कासवांच्या २५ जिवंत पिल्लांची विक्री - दोन आरोपी ताब्यात

१८ जुलै - वनाज कॉर्नर, - इंद्रजल वनस्पती- एक आरोपी ताब्यात

२० जुलै - बारामती - चिंकारा हरिण मृत अवस्थेत - तपास सुरू

२८ ऑगस्ट - पूर्णानगर, पिंपरी - तीन किलो व्हेल माशाची उलटी

१७ ऑगस्ट - गणेश पेठ - तीन कापसी घार, दोन टॉयी पोपट, चार राघू पोपट डांबून ठेवले होते - तीन आरोपी ताब्यात

७ सप्टेंबर - भांबुर्डा - शिकार केलेल्या रान डुकरांचे मांस आणि कातडी - एक अटक, तीन फरारी

१४ सप्टेंबर - वारजे - बिबट्याच्या कातडीची अवैध खरेदी-विक्री प्रकरण - आठ आरोपी ताब्यात

१८ सप्टेंबर - कडबनवाडी - चिंकाऱ्याची शिकार - एक आरोपी


पुणे लोहमार्ग पोलिस आणि सीमाशुल्क विभागाने सहा महिन्यांपूर्वी चेन्नई -मुंबई एक्स्प्रेसमध्ये सतराशे परदेशी प्राण्यांची तस्करी पकडली होती. यामध्ये २७९ आफ्रिकन कासवे, १२०९ सरडे आणि २३० बेट्टा फिश ताब्यात घेतले होते. हे सर्व प्राणी छोट्या बॅगांमध्ये दाबून ठेवले असल्याने वन विभागाच्या मदतीने त्यांना 'रेस्क्यू चॅरिटेबल ट्रस्ट'च्या उपचार केंद्रामध्ये ठेवण्यात आले होते. दोन महिन्यांपूर्वी त्यांना गुजरातमधील पुनर्वसन केंद्रामध्ये पाठविण्यात आले आहे.

अलीकडे 'फेक डिमांड'चे प्रमाण वाढले आहे. शुभचिन्ह, काळ्या जादूसाठी, आंतराराष्ट्रीय बाजारपेठेत मागणी असल्याचे प्रलोभन दाखवून वन्यप्राण्यांची तस्करी, शिकारीसाठी लोकांना प्रवृत्त केले जाते आहे. लोकांमधील हे गैरसमज दूर करण्यासाठी वन विभागातर्फे जनजागृती करण्यात येते आहे. तस्करी थांबविण्यासाठी तपास यंत्रणाही आक्रमक झाली आहे. वन्यप्राणी बाळगणे, त्यांची खरेदी-विक्री करणे हा कायद्याने गुन्हा आहे. लोकांनी वन्यप्राण्यांच्या मोहाला बळी पडू नये.

- राहुल पाटील, उपवनसंरक्षक, पुणे वन विभाग