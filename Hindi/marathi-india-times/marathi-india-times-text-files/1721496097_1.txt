म. टा. वृत्तसेवा, बुलडाणा

सुमारे तीन हजार किलोमीटरचा प्रवास करीत ज्ञानगंगा अभयारण्यात काही काळ स्थिरावलेला 'सी-१' हा वाघ आता भटकंतीवर निघाला आहे. रेडिओ कॉलर काढल्यामुळे त्याचे नेमके स्थळ शोधणे कठीण होत असले, तरी अजिंठा पर्वतरांगांकडील भागात हा वाघ निघून गेल्याची शक्यता वन विभागाने वर्तविली आहे. सोशल मीडियावर हा वाघ बेपत्ता झाल्याची चर्चा पसरल्याने खळबळ उडाली होती.
    by Taboola by Taboola Sponsored Links Sponsored Links Promoted Links Promoted Links You May LikeIntelGet AI PCs for businessIntel
यवतमाळ जिल्ह्यातील टिपेश्वर अभयारण्यात 'टीडब्ल्यूएलएस-१' या वाघिणीने २०१६मध्ये 'सी-१' वाघासह 'सी-२' आणि 'सी-३' अशा तीन बछड्यांना जन्म दिला. यातील 'सी-३' हा वाघ तेलंगणमध्ये जाऊन पुन्हा टिपेश्वरमध्ये स्थिरावला. 'सी-२' वाघ पैनगंगा अभयारण्यात होता, तर 'सी-१' हा वाघ एक हजार ३०० किमीचे अंतर पार करून, ज्ञानगंगा अभयारण्यात पोहचला होता. या तिन्ही वाघांना २५ आणि २७ मार्च २०१९दरम्यान रेडिओ कॉलर लावण्यात आले होते. वाघांचे परिभ्रमण तपासण्याच्या दृष्टिकोनातून ही बाब महत्त्वपूर्ण ठरली. 'सी-१' वाघाने त्याचा स्वतंत्र कॉरिडॉर शोधण्यासाठी प्रयत्न चालवले होते. अदिलाबाद, नांदेड विभाग आणि पैनगंगा अभयारण्यात काही ठरावीक काळ या वाघाने काढल्यानंतर ऑक्टोबर २०१९दरम्यान पुसद परिसरातील इसापूर अभयारण्यात स्थिरावला. काही काळानंतर त्याने हिंगोली, वाशीम, अकोला जिल्ह्यातून बुलडाण्यातील घाटबोरी मार्गे ज्ञानगंगा अभयारण्य गाठले. दोन राज्य आणि सहा जिल्हे अशी मुशाफिरी करीत ज्ञानगंगापर्यंत पोहचला होता.

'सी-१' या वाघासाठी सकारात्मक वातावरण ज्ञानगंगा अभयारण्यात आहे. अभयारण्यात दाखल झाला असताना 'सबअडल्ट' असलेला हा वाघ आता 'अडल्ट' झाला आहे. सध्या हा वाघ वाघिणीच्या शोधात आहे. यापूर्वीही त्याने अजिंठाच्या दोन वेळा सफरी केल्या आहेत.

वन विभागाने फेटाळली शिकारीची अफवा

'प्रत्येक वाघाला आपण रेडिओ कॉलर लावत नाही. या वाघाच्या संदर्भात अभ्यास सुरू असल्याने त्याला 'रेडिओ कॉलर' लावण्यात आले होते. 'सी-१' 'ज्ञानगंगा'मध्ये स्थिरावल्याने आणि बॅटरी डिस्चार्ज झाल्याने रेडिओ कॉलर काढून टाकण्यात आले. या वाघाची शिकार झाल्याच्या अफवा असून, त्यात कुठलेही तथ्य नाही. याबाबत कुठलाही अधिकृत पुरावा समोर आलेला नाही. मुळात 'सी-१' हा वाघ भटकंती स्वभावाचा आहे. त्यात आता 'अडल्ट' झालेला असल्याने वाघिणीचा शोध हे त्याच्या प्रवासाचे मुख्य कारण असावे,' अशी माहिती वन परीक्षेत्र अधिकारी मयुर सुरवसे यांनी दिली.