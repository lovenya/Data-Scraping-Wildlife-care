चित्त्याची झेप महाराष्ट्रात अशक्य!
राज्यात नाहीत मोठे गवताळ प्रदेश, मध्यप्रदेशात येणार आफ्रिकन चित्ते

म. टा. प्रतिनिधी, नागपूर

आफ्रिका खंडातून देशात चित्ते आणण्याबाबत चर्चा सुरू झाली असताना महाराष्ट्रात मात्र चित्ते राहू शकणार नसल्याचे स्पष्ट झाले आहे. चित्त्यांच्या अधिवासासाठी आवश्यक असणारे प्रचंड मोठे गवताळ भूप्रदेश महाराष्ट्रात नाहीत. त्यामुळे या ऐटबाज प्राण्याला पाहण्यासाठी महाराष्ट्रातील वन्यजीव प्रेमींना इतर राज्यांमध्ये जावे लागणार आहे.
एका जनहित याचिकेवर सुनावणी करताना आफ्रिकेतून भारतात आणण्याची परवानगी सर्वोच्च न्यायालयाने २८ जानेवारी २०२० रोजी दिली. या चित्त्यांच्या वास्तव्यासाठी योग्य असे अधिवास तयार करण्याचे आदेशही सर्वोच्च न्यायालयाने दिले. चित्त्यांना राहता येण्याासरखे भूप्रदेश मध्य प्रदेश, राजस्थान आणि गुजरात या तीन राज्यांमध्ये उपलब्ध आहेत. सर्वांत आधी मध्य प्रदेशात चित्त्यांना रमविण्याचा प्रयत्न केला जाण्याची शक्यता आहे. मध्य प्रदेशातील कुनो, नौरादेही आणि इतर काही भागांचा चित्त्यांचा अधिवास तयार करण्यासाठी विचार केला जात आहे. या आधी गुजरातच्या गीरमधील सिंह मध्यप्रदेशातील कुनो येथे स्थलांतरित करण्याचे ठरले होते. त्यानंतर, याच भागात चित्त्यांनाही आणण्याचा विचार सुरू झाला. चित्ते आणि सिंह एका जागी राहू शकणार नाही, असा दावा करीत वन्यजीवतज्ज्ञांनी सर्वोच्च न्यायालयात धाव घेतली होती. या आधी २०१३ मध्ये न्यायालयाने चित्त्यांना भारतात आणण्यास मनाई केली होती. मात्र, २८ जानेवारी रोजी न्यायालयाने नवा निर्णय दिला आहे.

‘किमान एक हजार चौरस किलोमीटरचा सलग गवताळ प्रदेश चित्त्यांच्या सुरक्षित वास्तव्यासाठी आवश्यक असतो. आफ्रिकेत पाच किंवा १० हजार चौरस किलोमीटरचे गवताळ प्रदेश विपुल प्रमाणात आहेत. त्यामुळे तेथील कुरणे चित्त्यांसाठी आदर्श निवासस्थान ठरतात. महाराष्ट्रात कुठेही इतक्या मोठ्या आकाराचे गवताळ भाग नाहीत. त्यामुळे, चित्त्यांच्या अधिवासासाठी महाराष्ट्राचा विचार होणार नाही,’ असे अशी माहिती अप्पर प्रधान मुख्य वनसंरक्षक सुनील लिमये यांनी ‘मटा’शी बोलताना दिली. या गवताळ प्रदेशांमध्ये रमणारे हरीण, चितळ, काळवीटसारखे प्राणीही राज्यात पुरेशा संख्येत नसल्याचे लिमये यांनी नमूद केले.

स्वातंत्र्य मिळाले, चित्ता गेला
स्वातंत्र्य मिळण्यापूर्वी भारतात, विशेषत: मध्य प्रदेशात मोठ्या प्रमाणात चित्ते होते. मात्र, १९४७ साली मध्य प्रदेशातील सरगुजा जिल्ह्यातील संस्थानिकांनी मोठ्या प्रमाणात चित्त्यांच्या शिकारी केल्या. तेव्हापासून चित्ता हा प्राणी भारतातून नामशेष झाल्याचे सांगितले जाते. स्वातंत्र्यप्राप्तीनंतर मात्र चित्ता पुन्हा भारतात आणण्यासाठी फारसे प्रयत्न झाले नाहीत.


चित्ता, जॅग्वार आणि बिबट्या
चित्ता, जॅग्वार आणि बिबट्या तिघेही वरपांगी सारखे दिसत असले तरी तिन्ही वेगवेगळे प्राणी आहेत. जॅग्वार ही जगातील तिसरी सर्वात मोठी प्रजाती आहे. बिबट्यापेक्षा मोठा आणि बलवान असलेला हा प्राणी अमेरिका खंडाच्या वेगवेगळ्या भागात आढळून आला आहे. बिबट्या संकटग्रस्त प्राणी असून आफ्रिका, मध्य, पूर्व आणि पश्चिम आशिया तसेच भारतीय उपखंडात आढळतो.
चित्ता हा मोठ्या झेप घेत प्रचंड वेगाने दौडणारा प्राणी असून उत्तर, दक्षिण आणि पूर्व आफ्रिका तसेच इराणच्या काही भागांमध्ये आढळतो. विसाव्या शतकात चित्त्याच्या संख्येमध्ये मोठी घट झाली आहे.