विकास प्रकल्पांचा जंगलावरील परिणाम हा कायम संघर्षाचा मुद्दा राहिला आहे. व्याघ्रदिन नुकताच आटोपला. वाघ वाचविण्याचा कळवळा नव्याने पुढे आला. एका अहवालाने मात्र व्याघ्रप्रेमींची चिंता वाढवली आहे. येत्या काही महिन्यांत विकसित होणाऱ्या मध्य भारतातील ३९९ विकास प्रकल्पांचा फटका सुमारे ७०० वाघांना बसणार आहे. ही मांडणी वाइल्डलाइफ काँझर्व्हेशन ट्रस्टची आहे. मध्य भारत आणि त्यालगतच्या प्रदेशात एक हजार ६९७ रस्ते, सिंचन प्रकल्प आणि रेल्वे प्रकल्प होत आहेत. यापैकी ३९९ प्रकल्प वाघांच्या अधिवासात आहेत. त्यात महाराष्ट्रातील विदर्भासह शेजारच्या आठ राज्यांच्या व्याघ्र अधिवासांचा समावेश आहे. चंद्रपूरच्या भवताली होणारे रस्ते, मेळघाटातून रेल्वेचा घाट, सिंचन प्रकल्प अशा गोष्टींकरिता वनजमीन वळती करण्यात येते. मागील अनेक वर्षात जंगलाचे क्षेत्र अनेक प्रकल्पांमुळे सतत घटत आहे. आजही वनातील नवे प्रकल्प विचाराधीन आहेत. केंद्र आणि राज्य अशा दोन्हीकडे सध्या वेगाने प्रकल्प मंजूर होतात, असे पर्यावरणवाद्यांना वाटते. प्रकल्पांचा परिणाम वने आणि वन्यजीवांवर होतो. त्यातून प्राण्यांचे रस्त्यांवर धडकांनी मृत्यू, सिंचन प्रकल्पात बुडून मृत्यू असे अपघात घडतात. 'रोडकिल्स' या संकेस्थळावर नजर टाकली तरी अपघाती मृत्यूंचा आकडा कळतो. विकास अपरिहार्य आहे, मात्र वन्यजीवनही महत्त्वाचे. त्यातूनच 'मिटिगेशन मेजर्स'सारख्या संकल्पना पुढे आल्या. जंगलातून महामार्ग बांधण्याची गरज असेल तर प्राण्यांसाठी फ्लायओव्हर किंवा अंडरपास हवेत. डब्ल्यूसीटीच्या ताज्या अहवालात नेमका हाच मुद्दा आहे. मध्य भारतात वाघांचा भ्रमणमार्ग बाधित होणार आहे. हा फटका ७०० वाघांनाच नाही तर एकूणच जैवसंस्थेला आहे. या अहवालात उपायांची माहिती आहे. मॅपिंगचे नकाशे दिले आहेत. अशा शास्त्रीय अभ्यासांचा उपयोग करून प्रकल्प केल्यास पर्यावरण, वने आणि विकास यांचा सुवर्णमध्य साधता येईल. पर्यावरण खाते, राष्ट्रीय व्याघ्रसंरक्षण प्राधिकरण, राष्ट्रीय महामार्ग प्राधिकरण अशा संस्थांनी खासगी विकासकांना जोडीला घेऊन वाघांना वाचवावे.