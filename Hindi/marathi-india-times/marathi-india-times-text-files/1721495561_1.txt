पंकज मोहरीर,चंद्रपूर

महाराष्ट्रात मागील वर्षभरात एकही माळढोक पक्षी दिसून आलेला नाही. त्यामुळे मध्य प्रदेशनंतर महाराष्ट्रातूनही हा पक्षी नामशेष झाल्याची माहिती सूत्रांनी दिली आहे. पश्‍चिम भारतातील बहुतेक राज्यांतून प्रसार पावलेला माळढोक आज केवळ राजस्थान, गुजरात व आंध्र प्रदेशमध्ये तग धरून आहे.
    by Taboola by Taboola Sponsored Links Sponsored Links Promoted Links Promoted Links You May LikeCPXHow to boost income with $249 Amazon investmentCPXLearn More
माळरानावरचा राजबिंडा पक्षी असलेला माळढोक (ग्रेट इंडियन बस्टर्ड) आता केवळ भारत आणि पाकिस्तानात स्वत:चे अस्तित्व टिकवून आहे. बॉम्बे नॅचरल हिस्ट्री सोसायटी (बीएनएचएस) या पर्यावरणप्रेमी संस्थेने माळढोक संवर्धनासाठी पुढाकार घेतला. एकेकाळी पश्‍चिम भारतातील बहुतेक राज्यांतून प्रसार पावलेला माळढोक केवळ राजस्थान, गुजरात, महाराष्ट्र व आंध्र प्रदेश या चार राज्यांत तग धरून होता. २००६मध्ये सोलापूर जिल्ह्यातील माळढोक अभयारण्यात २७ माळढोक होते. चंद्रपूर जिल्ह्यातील वरोरा-भद्रावती परिक्षेत्रात माळढोक पक्ष्याचे अस्तित्व २००५मध्ये प्रथमच आढळले होते. या परिसरात थोडे माळढोक शेतांमध्ये तग धरून होते. पण, मागील वर्षभरात महाराष्ट्रात एकही माळढोक पक्षी आढळलेला नाही. परिणामी माळढोक नामशेष झाला असून मध्य प्रदेशनंतर महाराष्ट्रातूनही संपल्यात जमा असल्याची भीती बीएनएचएसचे सहायक संचालक डॉ. गिरीश जठार यांनी 'मटा'शी बोलताना व्यक्त केली. या पक्ष्याची आता महाराष्ट्रातली संख्या इतकी कमी झाली आहे की, त्यात वाढ होणे आणि त्यांचे पुनरुज्जीवन होण्याची शक्यता जवळपास संपली असल्याची पुष्टीही त्यांनी जोडली.

दरम्यान, पर्यावरण संतुलनासाठी निसर्गातील प्रत्येक घटक महत्त्वाचा असतो. अधिवास आणि वन्यजीव यांचे घट्ट नाते असते. माणूस आज निसर्गावर अतिक्रमण करीत आहे. त्यामुळे तेथील परिसंस्थेत बदल होऊन त्याचा गंभीर परिणाम पशू, पक्षी, प्राण्यांवर होत आहे. माळढोकही त्यातून सुटला नाही. नष्ट होणारा अधिवास, विखुरलेले अधिवास व शिकार अशा समस्या माळढोकला भेडसावत आहेत.

१०० पक्षी संकटग्रस्त

तणमोर (लेसर फ्लोरीकन) हा सुंदर पक्षी असून आज त्याची संख्या झपाट्याने कमी होत चालली आहे. पूर्वी फार विस्तृत प्रदेशात आढळणारा तणमोर आता मोजक्याच ठिकाणी आढळून येतो. महाराष्ट्रात याच्या फार कमी नोंदी असून त्याची मुख्य संख्या मध्य प्रदेश, गुजरात व राजस्थानात आढळते. विदर्भातील अकोला-वाशीम-यवतमाळ परिसरात याची थोडी फार संख्या असल्याचे आढळले आहे. पक्ष्यांच्या संदर्भात विचार करता तब्बल १०० पक्षी कुठल्या ना कुठल्या ठिकाणी संकटग्रस्त आहे. त्यामुळेच प्रत्येक विभागाची शास्त्रीयदृष्ट्या अभ्यास करण्याची यंत्रणा उभारण्याची गरज वन्यजीव अभ्यासकांनी प्रतिपादित केली आहे. दरम्यान, मागील विसाव्या शतकात आढळणारा चित्ता, आसाम व बंगाल येथे आढळणारा दोन शिंगी गेंडा, पाणथळी भागात आढळणारे गुलाबी डोक्याचे बदक व हिमालयीन लावा या देशभरातील वन्यजीवांच्या चार प्रजाती नष्ट झाल्या आहेत.