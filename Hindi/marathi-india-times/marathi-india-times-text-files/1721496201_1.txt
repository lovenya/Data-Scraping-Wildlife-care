औम. टा. प्रतिनिधी, कन्नड

गौताळा अभयारण्यातील चाळीसगाव वन परिक्षेत्रात मौल्यवान गारगोटी या खनिजाचे उत्खनन करताना १३ बॉक्ससह एक आरोपीला जेरबंद करण्यात आले. त्याला नऊ जूनपर्यंत वन कोठडी देण्यात आली आहे.

गौताळा अभयारण्यातील हिवरखेडा व चाळीसगाव वन परीक्षेत्र अधिकारी राहुल शेळके यांनी दिलेल्या माहितीवरून रविवारी सांयकाळी सात वाजता गौताळा अभयारण्यांतर्गत चाळीसगाव वन परिक्षेत्र (वन्यजीव) अंतर्गत अवैध उत्खनन होत असल्याची माहिती मिळाली. त्यानुसार वन परीक्षेत्र अधिकारी (वन्यजीव) राहुल शेळके यांनी इतर कर्मचारी यांच्यासोबत घटनास्थळी पोहोचले. या ठिकाणी काही इसम अवैधरित्या मौल्यवान खनिज उत्खनन करीत असल्याचे अढळुन आले. या ठिकाणी केलेल्या कारवाईत आरोपी अरबाज याकुबखा पठाण (रा. ब्राह्मणी गराडा, ता. कन्नड) यास जेरबंद करून अटक करण्यात आली. हा आरोपी पाटणा परिसरातील राखीव वन क्षेत्रामधील कक्ष क्रमांक ३०३ मध्ये मौल्यवान गारगोटीचे उत्खनन करत असल्याचे अढळुन आले. यावेळी आरोपीच्या ताब्यातून मौल्यवान खनिजाचे भरलेले १३ बॉक्स (वजन ६८ किलो ग्रॅम) व उत्खनन करण्याचे साहित्य जागेवरून जप्त करण्यात आले. आरोपीविरुद्ध वन्यजीव संरक्षण अधिनियम १९७२ अंतर्गत गुन्हा दाखल करण्यात आला आहे. त्याला चाळीसगाव न्यायालयासमोर उभे केले असता, त्यास नऊ जूनपर्यंत वन कोठडी देण्यात आली आहे. ही कार्यवाही औरंगाबाद विभागीय वन अधिकारी (वन्यजीव) विजय सातपुते, वन्यजीव रक्षक राजेश ठोंबरे, कन्नड येथील सहाय्यक वन संरक्षक (वन्यजीव) श्रीमती आशा चव्हाण यांच्या मार्गदर्शनाखाली वन परिक्षेत्र अधिकारी (वन्यजीव) चाळीसगाव राहुल शेळके, वन परिक्षेत्र अधिकारी (वन्यजीव) नागद सागर ढोले, वनपाल एस. आर. मोरे, वन रक्षक राम डुकरे, माहिरे, माधुरी जाधव, डी. एस. सोनार, लटपटे, चव्हाण, चाथे, वनमजूर अनिल शितोळे, राजाराम चव्हाण, मेघराज चव्हाण, गोरख राठोड, कांतिलाल नागरे, अनिल धादवाड, नाना पवार, रामेश्वर राठोड गोरख जाधव आदींनी केली. आरोपीच्या सोबतचे इतर ९ नऊ जणांचा शोध घेण्यात येत आहे. वरिष्ठाच्या मार्गदर्शनाखाली पुढील तपास वन परिक्षेत्र अधिकारी राहुल शेळके पुढील तपास करत आहे.

वन्यजीव विभागाचे आवाहन

वन्यप्राणी किंवा इतर मौल्यवान वन उपज संदर्भात कुठलाही वन गुन्हा निदर्शनास आल्यास तात्काळ नागरिकांनी वनविभागाच्या टोल फ्री क्रमांक १९२६ वर संपर्क साधवा.