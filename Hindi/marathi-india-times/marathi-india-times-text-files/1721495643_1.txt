म. टा. प्रतिनिधी, जळगाव

जामनेर तालुक्यातील सामरोद, मोयखेडा-दिगर वनक्षेत्रात एकाच वेळी २० नीलगायींसह १५ रानडुकरे मंगळवारी (दि. २८) मृत्युमुखी पडलेल्या अवस्थेत आढळून आल्याने खळबळ उडाली आहे. या प्राण्यांवर विषप्रयोग करण्यात आल्याचा संशय व्यक्त करण्यात येत असून, त्या दृष्टीने वनविभगाकडून तपास सुरू आहे.
    by Taboolaby TaboolaSponsored LinksSponsored LinksPromoted LinksPromoted LinksYou May LikeHow to boost income with $249 Amazon investmentCPXLearn More
जामनेर तालुक्यातच एका शेतकऱ्याने माकडांवर विषप्रयोग करून त्यांची हत्या केल्याचा धक्कादायक प्रकार उघडकीस आला होता. त्यापाठोपाठ आता नीलगायी तसेच रानडुकरे मृतावस्थेत आढळून आल्याने या नीलगायी तसेच रानडुकरांवर देखील विषप्रयोग करून त्यांची हत्या झाल्याचा अंदाज व्यक्त करण्यात आहे.

जामनेर तालुक्यातील सामरोद, मोयखेडा-दिगर परिसरातील जंगलात मोठ्या प्रमाणात नीलगायी तसेच रानडुकरे आहेत. दैनंदिन कामांसाठी शेतात निघालेल्या काही शेतकऱ्यांना मंगळवारी (दि. २८) दुपारी जंगलात ठिकठिकाणी नीलगायी तसेच रानडुकरे मृतावस्थेत आढळून आली. त्यांनी ही माहिती वनविभागाच्या अधिकाऱ्यांना दिली. या घटनेची माहिती होताच वनविभागाचे अधिकारी तसेच कर्मचारी घटनास्थळी दाखल झाले. त्यांनी काही शेतकऱ्यांचे जबाब नोंदवून घेत घटनेचा पंचनामा केला. जंगलात एका पाणवठ्यापासून काही अंतरावर हे प्राणी मृतावस्थेत आढळल्याने पाणवठ्यातून प्राण्यांवर विषप्रयोग झाला असावा, असा प्राथमिक अंदाज वर्तवण्यात आला आहे. या घटनेनंतर प्राण्यांच्या मृत्यूचे ठोस कारण स्पष्ट झालेले नसल्याने या प्रकरणी अद्याप कोणावरही गुन्हा दाखल केलेला नाही.