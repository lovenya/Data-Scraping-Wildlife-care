बेंगळुरू: कर्नाटकातील बेळगाव जिल्ह्यातील एका ४० फूट खोल विहिरीत पडलेल्या मगरीला अखेर वाचवण्यात आलं आहे. जीव धोक्यात घालून या मगरीला सुरक्षितपणे बाहेर काढण्यात वन विभागाच्या अधिकाऱ्यांना यश आलं आहे.

गेल्या काही दिवसांपासून कृष्णा नदीला आलेल्या पुरामुळे मगरींनी रहिवाशी भागात शिरकाव केला आहे. निप्पानीमध्ये गौराभाई निंबाळकर यांच्या विहिरीत वाहून आलेली एक मगर पडली. गौराभाई आज सकाळी विहिरीवर मोटर लावण्यासाठी गेले असता त्यांना विहिरीत ही महाकाय मगर दिसली. त्यामुळे त्यांनी तात्काळ त्यांचा मुलगा संतोषला त्याची माहिती दिली. संतोषने ही माहिती वन विभागाच्या अधिकाऱ्यांना दिली. या अधिकाऱ्यांची एक टीम घटनास्थळी दाखल झाली. मगरीला सुरक्षित बाहेर काढण्यासाठी एक क्रेनही मागवण्यात आली. त्यानंतर टोपली सारखी एक मचान तयार करण्यात आली. त्यात बसून एक कर्मचारी विहिरीत उतरला आणि जीव धोक्यात घालून त्याने मोठ्या प्रयत्नाने दोरीचा फास मगरीच्या तोंडाला बांधला. यावेळी मगरीने त्याच्यावर हल्ला करण्याचा प्रयत्नही केला. मात्र त्याने मोठ्या हिंमतीने अखेर मगरीवर ताबा मिळविला आणि मगरीला सुरक्षित बाहेर काढण्यात यश मिळवलं. त्यामुळे विहिरीभोवती जमलेल्या बघ्यांनीही सुटकेचा निश्वास सोडला.