म. टा. प्रतिनिधी, पुणे

जगभरात पसरणाऱ्या साथीच्या आजारातील ७५ टक्के आजारांचे मूळ पाळीव जनावरे, वन्यप्राणी आणि पक्ष्यांमध्ये लपलेले आहे. गेल्या काही वर्षांत माणसाने स्वार्थासाठी वन्यप्राण्यांच्या, पक्ष्यांच्या अधिवासात अतिक्रमण केल्यामुळे प्राण्यांकडून येणाऱ्या साथीच्या, संसर्गजन्य आजारांचे वाढणार असल्याचा इशारा अभ्यासकांनी दिला आहे.
    by Taboolaby TaboolaSponsored LinksSponsored LinksPromoted LinksPromoted LinksYou May LikeGet AI PCs for businessIntel
प्राणिजन्य साथ रोगांबद्दल जनजागृती करण्यासाठी जागतिक आरोग्य संघटनेतर्फे दर वर्षी ६ जुलै हा जागतिक प्राणिजन्य रोग दिन म्हणून पाळला जातो. दिवसेंदिवस या आजारांचे प्रमाण वाढत असताना लोकांना याचे गांभीर्य नाही. साधारणपणे १९६०च्या दशकाच्या सुरुवातीला अनेक अँटिबायोटिक औषधांचा शोध आणि निर्मिती झाल्यामुळे आता साथरोग येणार नाहीत, असा गैरसमज वैद्यकीय क्षेत्राबरोबरच जनमानसात निर्माण झाला होता. त्यामुळे साथरोगांकडे दुर्लक्ष झाले, पण आजारांची यादी आणि तीव्रता दिवसेंदिवस गंभीर होत आहे. संपूर्ण जगाने अनुभवलेल्या करोना या साथरोगाने प्राणिजन्य आजाराचे रौद्र रूप नुकतेच दाखवले आहे. या साथरोगांचा अभ्यास करताना केवळ प्रयोगशाळेतील संशोधन आणि माहिती पुरेशी ठरत नाही. यात प्रत्यक्ष समाजात जाऊन पाहणी करून आजारांचे मूळ, वन्यप्राण्यांबरोबर काम करणाऱ्या संस्था, अभ्यासकांनी एकत्रित काम करण्याची गरज असल्याचे संशोधक सांगत आहेत.

प्राणिजन्य आजार कसे पसरतात

- कीटकांकडून आजार माणसांपर्यंत येतात.

- हवेतून आणि पाण्यातूनही संसर्ग होतो.

- प्राण्यांशी थेट संपर्कातून संसर्ग होतो.

- निकृष्ट दर्जाच्या मांसाहातूनही संसर्गाचा प्रसार होतो.

- अपुऱ्या आरोग्य व्यवस्थेमुळे आजार बळावतात.

...

प्राणिजन्य आजार वाढण्याची कारणे

- परदेशी प्राण्यांची वाढती बाजारपेठ आणि मागणी.

- वन्यजीवांचे जंगलातील नष्ट होत असेलेल अधिवास.

- शहरीकरणासाठी होणारी वृक्षतोड, माळरानांचे नुकसान.

- नैसर्गिक परिसंस्था नष्ट करून होणारी शेती.

- शेतीच्या पीक पद्धतीत झालेले बदल, रसायनांचा वापर.

- हवामानातील तीव्र बदल, नैसर्गिक घडामोडी.

...........

आजारांचे मूळ जनावरांमध्ये

साथ रोगातील ७५ टक्के आजारांचे मूळ प्राणी, पक्ष्यांमध्ये आढळते.

१९४०च्या दशकातून या आजारांमध्ये वाढ झाली.

१९८० ते २००० या कालावधीमध्ये या आजारांनी उच्चांक गाठला.

पुढील शंभर वर्षांत प्राणिजन्य आजारांचे प्रमाण दुप्पट होण्याची शक्यता.

...

चर्चेतील हे आजार प्राण्यांमुळे...

एचआयव्ही आजाराचे मूळ माकडांमध्ये आढळते.

प्लेग महामारी उंदरांमुळे आली.

एबोला हा साथरोग वटवाघळांमधून आला.

स्वाइन फ्लू हा आजार डुकरांमधून आला.

लेप्टोस्पायरोसिसचा उगम उंदीर, घुशी, डुकरांकडून.

बर्ड फ्लू हा आजार पक्ष्यांचा; तरीही माणसांच्या आरोग्यावर पडसाद.

अँन्थ्रेक्स हा पाळीव गुरे, शेळ्या, मेंढ्यांकडून पसरला.

क्रिप्टोकॉकोसिसची उत्पत्ती कबुतरांच्या विषाणूमधून.

प्राण्यांच्या संसर्गातून माणसाला त्वचेचे आजारही होतात.

खाटीक खान्यात काम करणाऱ्यांना अनेकदा गजकर्ण होतो.

पाळीव प्राण्यांसह जंगली प्राण्यांमध्येही क्षय़ रोगाचा प्रादुर्भाव दिसतो.

..

'वन वर्ल्ड वन हेल्थ'

प्राणिजन्य आजारांना देशाच्या सीमा माहिती नाहीत. त्यामुळे हे संकट एका देशापुरते मर्यादित राहणार नाही. या वैश्विक समस्येला रोखण्यासाठी सर्व देशांनी एकत्र येऊन प्रयत्न करण्याची गरज आहे. जागतिक आरोग्य संघटनेने यासाठी पुढाकार घेतला असून, आंतरराष्ट्रीय स्तरावरील संघटनांनी एकत्रित संशोधनाची तयारी दर्शविली आहे. यासाठी 'वन वर्ल्ड वन हेल्थ' ही संकल्पना निश्चित केली आहे. जगभरात दोनशे प्रयोगशांमध्ये सध्या साथ रोगांसंदर्भात संशोधन सुरू आहे.

.....

जीवनशैली सुधारण्यासाठी, प्रगतीच्या उद्देशाने गेल्या काही दशकांत आपण निसर्गाचे प्रचंड नुकसान केले आहे. नैसर्गिक अधिवास नष्ट करण्याचा सपाटा लावला आहे. परिणामी वन्यप्राण्यांसह अनेक सजीवांचे अस्तित्व धोक्यात आले आहे. नैसर्गिक संकटांबरोबरच मानवनिर्मित आपत्तीच्या विरोधात टिकून राहण्याची लढाई हे सजीव लढत आहेत. त्यांच्या अधिवासात आपण राहायला गेल्यामुळे त्यांचे संसर्ग माणसापर्यंत पोहोचले आहेत. हे प्राणी सुरक्षित राहिले, तर आपण सुरक्षित राहणार आहोत. त्यामुळे या आजारांकडे गांभीर्याने लक्ष देण्याची गरज आहे.

- डॉ. मोहन गुप्ते, संस्थापक, आयसीएमआर नॅशनल इन्स्टिट्यूट ऑफ एपिडेमॉलॉजी