चंद्रपूर : सावली आणि चिचपल्ली वनपरिक्षेत्रात वाघाच्या हल्ल्यात दोघे ठार झाल्याच्या घटना बुधवारी घडल्या. या घटनांमुळे चालू वर्षात जिल्ह्यातील वन्यजीव हल्ल्यातील ठार झालेल्यांची संख्या ४९वर पोहचली आहे. यातील ४३ हल्ले वाघाने तर सहा बिबट्याने केले आहेत.

सावलीपासून सुमारे पाच किमी अंतरावरील रुद्रापूर येथे बाबुराव कांबळे (६०) हे प्रात:विधीसाठी गेले होते. बराच वेळ होऊनही ते न परतल्याने पत्नीसह काही गावकरी शोधात निघाले. रस्त्यावर त्यांना रक्त दिसून आल्याने सारेच हादरले. त्यांनी याबाबतची माहिती वनविभागाला दिली. वनविभागाचे अधिकारी व कर्मचारी तातडीने घटनास्थळी दाखल झाले. शोधाशोध केली असता बाबुराव यांचा मृतदेह जंगलात दिसून आला. या घटनेने परिसरात दहशत पसरली आहे. वनविभागाने सतर्कतेचा इशारा दिला आहे. गस्त वाढवून मृताच्या नातेवाइकांना तातडीची मदत देण्यात आल्याची माहितीही सूत्रांनी दिली. या घटनेनंतर वाघाचा बंदोबस्त करण्याची मागणी गावकऱ्यांनी लावून धरली आहे. आठवडाभरात सावली तालुक्यातील ही दुसरी घटना आहे.

दुसरी घटना चिचपल्ली वनपरिक्षेत्रातील चिरोली नियतक्षेत्रात सायंकाळी घडली. कांतापेठ येथील गुराखी देवराव सोपनकर हे नेहमीप्रमाणे गावालगतच्या जंगलात शेळ्या चारण्यासाठी गेले होते. सायंकाळी शेळ्या घरी परतल्या पण, देवराव हे आले नाही. कुटुंबीयांनी त्यांचा जंगलात शोध घेतला असता चिरोली नियतक्षेत्रातील कक्ष क्रमांक ७२०मध्ये सोपनकर हे मृतावस्थेत आढळले. वाघाने हल्ला करून त्यांनी दीड किमी फरफटत नेले होते. वनाधिकाऱ्यांना माहिती मिळताच त्यांनी घटनास्थळ गाठले. नातेवाइकांना तातडीची ३० हजार रुपयांची मदत दिल्याची माहिती सूत्रांनी दिली आहे. महिनाभरापूर्वी वेचण्यासाठी गेलेल्या महिलेवर वाघाने हल्ला करून ठार केल्याची घटना कांतापेठ येथील वनविकास महामंडळाच्या जंगलानजीक शेतशिवारात घडली होती. या हल्लेखोर वाघाचा बंदोबस्त करण्याची मागणी गावकऱ्यांनी केली आहे.