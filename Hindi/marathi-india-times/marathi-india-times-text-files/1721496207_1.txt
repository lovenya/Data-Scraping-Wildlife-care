म. टा. वृत्तसेवा, चंद्रपूर :

शासनाने नुकतेच कन्हाळगाव अभयारण्य जाहीर केले आहे. वन्यजीवप्रेमी संघटनांनी या नव्या अभयारण्याचे स्वागत केले आहे. मात्र गोंडपिंपरी, बल्लारपूर आणि पोंभुर्णा तालुक्यातील ४७ गावांनी विरोध केला आहे. या भागात वर्षांनुवर्षे वनरोजीवर अवलंबून असणाऱ्यांच्या उपजीविकेचा गंभीर प्रश्न निर्माण होणार असल्याचा आरोप केला आहे. अभयारण्य रद्द न केल्यास तीव्र आंदोलन करण्याचा इशारा गावकऱ्यांनी दिला आहे.
    by Taboolaby TaboolaSponsored LinksSponsored LinksPromoted LinksPromoted LinksYou May Likebecome a millionaire with the help of our courseswealthciShop Now
कन्हाळगाव अभयारण्याचे एकूण क्षेत्र २६९ चौरस किलोमीटर असून, हे वनक्षेत्र वाघांचा महत्त्वाचा भ्रमणमार्ग आहे. अभयारण्य जाहीर झाल्याने जिल्ह्यातील व्याघ्र संवर्धन समृद्ध होईल, असे मानले जात आहे.

कन्हाळगाव अभयारण्याच्या कोअर व बफर झोनमुळे या क्षेत्रातील ४७ गावे बाधित होणार असल्याची व्यथा ग्रामस्थांनी मांडली आहे. गोंडपिंपरी तालुक्यातील ३९, पोंभुर्णा तालुक्यातील ५ आणि बल्लारपूर तालुक्यातील ३ गावांचा अभयारण्याच्या क्षेत्रात समावेश आहे. अभयारण्यातील बहुतांशी जंगल सध्या वनविकास महामंडळाच्या ताब्यात आहे. महामंडळातर्फे हजारो स्थानिक लोकांना या ठिकाणी रोजगार मिळतो. अभयारण्य निर्माण झाल्यानंतर अनेक गावांचा कोअर व बफर झोनमध्ये समावेश होण्याची शक्यता आहे. त्यामुळे गावांवर बंधने लादली जातील. सध्या सुरू असलेल्या रोजगाराची साधने हिरावली जातील, असा आरोप स्थानिक गावकऱ्यांनी केला आहे. याबाबतचे एक निवेदन जिल्हाधिकारी यांच्यामार्फत मुख्यमंत्री उद्धव ठाकरे यांना पाठविण्यात आले आहे.

ताडोबा-अंधारी व्याघ्र प्रकल्पामुळे पुनर्वसन झालेल्या गावांच्या नागरिकांना विविध समस्यांचा सामना मागील अनेक वर्षांपासून करावा लागत आहे. त्यामुळे कन्हाळगाव अभयारण्य रद्द करण्यात यावे अशी मागणी स्थानिकांतर्फे करण्यात आली आहे. या अभयारण्याला तालुक्यातील कुडेसावली, परसोडी, चिवडा, कोठारीसह काही गावांनी विरोध केला आहे. चंद्रपूर जिल्ह्यातील ताडोबा-अंधारी व्याघ्र प्रकल्पामध्ये

जैवविविधता तसेच वन्यप्राणी व विशेष करून वाघांचे संरक्षण-संवर्धन मोठ्या प्रमाणात होत असल्यामुळे जिल्ह्यात पुन्हा एका अभयारण्याची निर्मिती करण्याची गरजच काय असाही प्रश्न यातून उपस्थित करण्यात आला आहे. जन विकास सेनेचे अध्यक्ष पप्पू देशमुख यांच्या नेतृत्वात एका शिष्टमंडळाने निवासी उपजिल्हाधिकारी मनोहर गव्हाड यांना निवेदन देऊन कन्हाळगाव अभयारण्य रद्द करण्याची मागणी केली आहे. शिष्टमंडळांमध्ये कन्हाळगावचे सरपंच प्रदीप कुळमेथे, ग्रामपंचायत सदस्य गणराज धंद्रे, गणेश चचाणे, सुरेश मेश्राम, चिवडा ग्रामपंचायत सदस्य दीपक पेंदोर, कोठारीचे प्रमोद काटकर, झरणचे अरुण धकाते, विश्वनाथ मंडल, केमाराचे ज्ञानेश्वर मरसकोल्हे, दुबारपेठचे सुनील आत्राम आदी गावकरी उपस्थित होते.

ताडोब्याच्या तोडीचे अभयारण्य

कन्हाळगाव अभयारण्यात १० वाघ व २३ बिबट्यांचा आवास आहे. तर विविध प्रजातीचे तृणभक्षक प्राणी, काही दुर्मिळ प्राणी येथे बघायला मिळतात. ताडोबाच्या तोडीस तोड असे हे अभयारण्य आहे. त्यात महाराष्ट्र-तेलंगण राज्याच्या सीमेवर अभयारण्य असल्याने भेट देणाऱ्या पर्यटकांचा ओघ वाढेल. यातून रोजगार निर्मिती होईल. गोंडपिपरी, पोंभुर्णा तालुक्यातील अनेकांना रोजगार उपलब्ध होणार आहे.

------------------------------

कॅप्शन : निवासी उपजिल्हाधिकारी यांना निवेदन देताना गावकरी.