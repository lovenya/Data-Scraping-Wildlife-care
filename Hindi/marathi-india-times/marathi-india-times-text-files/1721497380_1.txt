-डॉ. किशोर पाठक

.भारत हा देश विविध सण साजरे करणारा देश आहे. निसर्ग, वन्यजीव यांच्याशी सहजीवन राखणारा देश आहे. आपले ऋषी मुनी, पूर्वज, आदिवासी बांधव यांनी नेहमीच निसर्ग, वन्यजीव यांचा आदर केला आहे. आपल्या प्रत्येक सणातून निसर्ग, वन्यजीव पर्यावरण यांच्याविषयी आदर व्यक्त केला आहे. मात्र, काही वर्षांपासून हे पर्यावरणपूरक सण पर्यावरण विरोधक होत आहे का, असे वाटू लागले आहे, त्याला कारणीभूत आपणच आहोत. दिवाळी, दसरा, संक्रांत, वट पौर्णिमा, नागपंचमी, होळी यांचे मूळ निसर्गपूरक स्वरूप संपून विकृत दर्शन सध्या प्रदर्शित होत आहे. ते निसर्ग, वन्यजीव आणि पर्यावरणाच्या मुळावर उठले आहे. सणातून मिळणारा निखळ आनंद नष्ट होऊन प्रत्येक सणाला विकृत स्वरूप आले आहे आणि झाडांवर, पक्ष्यांवर, वन्य प्राण्यांवर संक्रांत आली आहे. स्वदेशी परंपरा विसरून माणूस विदेशी अनुकरण करून सण साजरे करतो आहे. याच परंपरेत मकर संक्रांत आणि पतंग हे समीकरण पुरेसे घट्ट झाले आहे.

पतंग पद्धत गुजरातमध्ये रुळली आणि गुजरातमधून महाराष्ट्रात स्थिरावली. पतंग उडवण्याचा आनंद घेण्यास काहीच हरकत नाही, पण तो आनंद जीवघेण्या स्पर्धेत बदलून काटाकाटी सुरू झाली. निखळ आनंदासाठी पतंग उडवणे बंद होऊन दुसऱ्यांचे पतंग काटणे या वरचढ पद्धतीला महत्त्व आले आणि मग पतंगाचा साधा दोरा जाऊन काच, खळ व रासायनिक पदार्थ यांचे मिश्रण असलेला मांजा बाजारात आला. पतंगाची काटाकाटी सुरू झाली. त्याला राजकीय स्वरूप प्राप्त झाले. अभिनेते, राजकारणी, सुप्रसिद्ध व्यक्ती पतंगबाजी करायला मैदानात उतरले आणि पतंगविक्रीला राक्षसी स्वरूप आले. मोठी बाजारपेठ प्राप्त झाली. मोठी उलाढाल सुरू झाली. शहरात, खेडोपाडी पतंग - मांजाची दुकाने थाटली गेली. संक्रांत हा एकच दिवस पतंगबाजीसाठी कमी पडू लागला आणि दोन-तीन महिने पतंगबाजी सुरू झाली. आकाशात मोठ्या प्रमाणावर चालणाऱ्या पतंगबाजीमुळे पक्षी, वटवाघुळं मांजामध्ये अडकून जखमी होण्याचे, मृत्युमुखी पडण्याचे प्रमाण वाढू लागले. पक्ष्मित्रांनी त्याविरुद्ध मोहीम सुरू केल्या, परंतु त्याचा काही उपयोग झाला नाही. मागील दोन वर्षात मांजा विरोधात निसर्ग प्रेमींची मोहीम तीव्र झाली आणि जेव्हा मांजामुळे माणुसही जखमी होऊ लागला तेव्हा जनमानसात काही प्रमाणात मांजाविषयी प्रबोधन व्हायला सुरुवात झाली, परंतु अद्याप पूर्णपणे या मोहिमेला यश आलेले नाही. आपल्या शहरात आणि इतर ठिकाणीदेखील पादचारी, दुचाकी वाहनचालक जखमी होण्याचे प्रमाण वाढलेले बघून न्यायालयाने स्वतः जनहित याचिका दाखल करून घेतली.
    by Taboolaby TaboolaSponsored LinksSponsored LinksPromoted LinksPromoted LinksYou May LikeGet AI PCs for businessIntelUndo
पोलिस आयुक्तालयामार्फत मांजा जप्ती, बंदी, धडक मोहीम सुरू केली. पण कायद्याचा धाक नसलेल्यांनी चोरटी मांजा विक्री सुरूच ठेवलेली आहे. बरेच पतंग शौकीन घरात मांजा साठवून तो पुढच्या वर्षी वापरतात. मांजा निर्मितीवर बंदी आली तरच याबाबत सकारात्मक गोष्टी दिसून येतील. मांजा हा माणसासाठी प्राणघातक ठरतो आहे. मांजा गळ्यात अडकून या वर्षी राज्यात काही जणांचे मृत्यूदेखील झाले आहेत. अनेक जण जखमी झाले आहे. पतंग कटल्यानंतर तो पकडण्यासाठी बच्चे कंपनीची जी धावपळ होते त्यात अनेक अपघात होऊन लहान मुले जायबंदी झाले आहेत. मनुष्यासाठी दवाखाने, सोयीसुविधा उपलब्ध आहेत पण मुके प्राणी, पक्षी यांच्यासाठी काय? बरेच पक्षी मांजा न दिसल्याने मांजामध्ये हवेत अडकून, पंख, गळे कापले जाऊन रक्तस्त्राव होऊन मरण्याचे प्रमाण वाढले आहे. सकाळी सुरू होणारी ही पतांगबजी संध्याकाळपर्यंत सुरू राहते आणि अनेक पक्ष्यांना यमसदनी धाडते, तर अनेकांना जायबंदी करते. कटलेले पतंग जेव्हा झाडावर अडकतात तेव्हा रात्री मुक्कामासाठी येणारे पक्षी त्यात अलगद अडकतात. लोकांचे लक्ष गेले तर लोक वाचवण्याचा प्रयत्न करतात, निर्सग मित्रांना बोलावतात, सेवाभावी वृत्तीने काम करणाऱ्या डॉक्टरांकडे पक्षी आणून देतात, पण उंच, दाट झाडांमध्ये अडकलेले पक्षी दुर्लक्षित होऊन मृत्युमुखी पडतात. छोटे पक्षी रक्तस्त्राव होऊन त्वरित मृत्युमुखी पडतात. मोठ्या आकाराचे पक्षी थोडा तग धरू शकतात. दरव र्षी मांजाने जखमी झालेले पक्षी आमच्यासारख्या डॉक्टरांकडे उपचारासाठी आणले जातात, त्यातले ७० टक्के पक्षी उपचारादरम्यान मरण पावतात, तर काही जागीच मरतात. त्यामुळे पतंग उडवताना किंवा कोणताही सण साजरा करताना निसर्गाचे भाव ठेवणे गरजेचे आहे. निसर्ग आहे, तर आपण आहोत, याची जाणीव प्रत्येकाच्या मनात असली पाहीजे आणि त्या दृष्टीने आपले सण आपण साजरे केले पाहिजेत. ते आपण करणार आहोत की नाही हा खरा प्रश्न आहे.

(लेखक मानद वन्यजीव रक्षक आहेत)