औरंगाबाद : जिल्ह्यात गेल्या चार वर्षांत तब्बल १९ बिबट्यांचा मृत्यू झाला. त्यात गेल्या दोन महिन्यांतच पाच बिबटे मृतावस्थेत आढळून आल्याने वन्य प्राण्यांचा मृत्यू चिंतेचा विषय बनला आहे. बहुतांश मृत्यू नैसर्गिक कारणांनी झाल्याचा दावा केला जात असला तरी, काही दुर्घटनांमध्ये रस्ते अपघात, अन्न पाण्याच्या शोधार्थ असताना विहीरीत पडल्याने आदी कारणांमुळेही बिबट्यांना आपले प्राण गमावावे लागल्याचे सूत्रांनी सांगितले. त्यामुळे या विषयाकडे गांभीर्याने पाहण्याची गरज निर्माण झाल्याचे अभ्यासकांनी 'मटा'शी बोलताना नमूद केले.

जिल्ह्यात एकूण ९२ हजार ८५२ हेक्टरवर वनक्षेत्र विस्तारले आहे. यात गौताळा अभयारण्यासह अन्य वन क्षेत्रात बिबट्यासह अन्य वन्यप्राणी मोठ्या संख्येने आहेत. असे असतानाच गेल्या काही वर्षांत वाढत्या अतिक्रमणामुळे वन्यप्राण्याचा अधिवास धोक्यात आल्याची ओरड होत आहे. जंगली आणि डोंगरी भागांत असलेल्या बिबट्यांचा वावर गेल्या काही वर्षांत ऊस क्षेत्र परिसरात वाढला आहे. भक्ष्य व व पाण्याच्या शोधार्थ बिबट्यासह अन्य वन्यप्राणी मानवी वस्त्यांकडे मोर्चा वळवला आहे, अशा अनेक घटनांवरुन समोर आले आहे. त्यामुळे वन्यप्राणी व मानव संघर्षाच्या घटनांमध्येही एकीकडे वाढ झाल्याचे चित्र आहे. दुसरीकडे बिबट्याच्या संवर्धनाचा प्रश्नही ऐरणीवर आला आहे. त्याचे कारण म्हणजे गेल्या चार वर्षांत एकट्या औरंगाबाद जिल्ह्यातच १९ बिबट्याचा मृत्यू झाला आहे. सोयगाव तालुक्यातील शिरसाळातांडा येथे ६ मे २०१७ रोजी एक बिबट मृतावस्थेत आढळून आला होता. याच तालुक्यातील वाडी सुतांडा सप्टेंबर २०१७ मध्ये बिबट्याचा मृत्यू झाल्याचे समोर आले. २०१८ मध्ये पाच बिबट्याचा, २०१९ मध्ये तीन तर, २०२० मध्ये चार बिबट्याचा मृत्यू झाला असून मे २०२१ पर्यंत पाच बिबट्यांनी आपला जीव गमवला आहे. यात १३ बिबट्यांचा मृत्यू हा त्यांच्यासाठी सुरक्षित म्हणून मानल्या जाणाऱ्या वन क्षेत्रात झाल्याने ही गंभीर बाब बनली आहे.

तर वन खात्याच्या नोंदीत हे सर्व मृत्यू नैसर्गिक कारणांमुळे झाल्याचे सांगितले जाते, परंतु त्यापैकी काही घटनामध्ये वाहन अपघातातही बिबट्याचे प्राण गेले असून विहीरीत पडून मृत्यू झाल्याची घटनाही जिल्ह्यात घडली आहे.

वाढते अपघात

वन्यप्राण्याचे अपघातातील मृत्यूचे वाढते आकडे चिंताजनक आहेत. गंगापूर तालुक्यातील कायगाव शिवारात कलमीच्या ओढ्याजवळ रोड ओलांडत असतानाच बिबट्याला भरधाव जाणाऱ्या वाहनाने धडक दिल्याची घटना २६ एप्रिल २०१९ मध्ये घडली होती. यात साडेतीन ते चार वर्षे वयाचा नर बिबट्याचा मृत्यू झाला होता. यासह हरण, नीलगाय यासह अन्य काही वन्यप्राण्यांना वाहन अपघातात मृत्यू झाल्याच्या घटना आहेत. अपघात कमी करण्यासाठी वेळीच सक्षम पर्याय आणि तातडीने पावले उचलली पाहिजे, असे अभ्यासकांनी सांगितले.

ठोस उपाययोजनांची गरज

एवढ्या संख्येने बिबटचा मृत्यू ही गंभीर बाब असल्याचे निवृत्त वन अधिकारी, वन्यजीव अभ्यासक राजेंद्र धोंगडे यांनी 'मटा'शी बोलताना सांगितले. गेल्या काही वर्षात जगंलात मानवाचा वावर वाढला आहे. त्यामुळे वन्यप्राण्यावर परिणाम होत आहे. वन क्षेत्राची परिसंस्था अबाधित राहिली पाहिजे, यादृष्टीने ठोस उपाययोजनाची गरज त्यांनी व्यक्त केली. तर मुळातच जगंल कमी आहे. त्यामुळे आहे ते क्षेत्राचे अधिक योग्य व्यवस्थापनावर भर देण्याची आवश्यकता आहे. लोकांचे प्रबोधन करणे गरजेचे असून एवढ्या संख्येने बिबट्याचा झालेला मृत्यू चितेंचा विषय असून त्यामागील कारणांचा सखोल विचार, विश्लेषण होणे आवश्यक आहे, असे मत वन्यजीव अभ्यासक डॉ. दिलीप यार्दी यांनी व्यक्त केले. तर बिबट्यासह अन्य वन्यप्राण्याचे जतन, संवर्धनासाठी विभागामार्फत कसोशीने प्रयत्न केले जात असून आवश्यक ती दक्षता घेतली जात असल्याचे प्रभारी उप वनसंरक्षक ए. जी. पाटील यांनी सांगितले.


बिबट मृत्यू आकडेवारी :

परिक्षेत्र - गावाचे नाव - घटनेची तारीख

सोयगाव - शिरसाळा तांडा - ६ मे २०१७

सोयगाव - वाडी सुतांडा - २ सप्टेंबर २०१७

नागद - हस्तापूर -१८ फेब्रुवारी २०१८

सोयगाव - शिरसाळा तांडा -१७ मे २०१८

अजिंठा -जामठी जवळा - १६ ऑगस्ट २०१८

खुलताबाद -निरगुडी -११ नोव्हेंबर २०१८

जालना दक्षिण - जामखेड -२९ नोव्हेंबर २०१८

औरंगाबाद - वरझडी -२६ एप्रिल २०१९

नागद -लोंझा -२६ मे २०१९

सोयगाव -वेताळवाडी -२७ ऑक्टोबर२०१९

नागद -भोपेवाडी - ४ एप्रिल २०२०

औरंगाबाद -ब्रह्मणगाव - १३ एप्रिल २०२०

वैजापूर - बिलवणी - २२ एप्रिल २०२०

वैजापूर - जैतखेडा -१० सप्टेंबर२०२०

कन्नड - कन्नड -२ एप्रिल २०२१

सोयगाव - घोसला - १७ एप्रिल २०२१

सोयगाव - घोसला - १८ एप्रिल २०२१

कन्नड - कन्नड - २४ एप्रिल २०२१

कन्नड - जामडी - १ मे २०२१