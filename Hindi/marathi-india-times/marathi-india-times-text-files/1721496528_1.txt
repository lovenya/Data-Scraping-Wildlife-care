म. टा. प्रतिनिधी, पुणे

अपघातात जखमी झालेल्या, वाट चुकून वस्तीत आलेल्या वन्यप्राण्यांसाठी वन विभागातर्फे पुण्यात स्वतंत्र उपचार केंद्र साकारण्यात येत आहे. येत्या वर्षभरात या दवाखान्याची पहिली फेज सुरू होणार आहे. वन्यप्राण्यांवर वैद्यकीय उपचारांसह, कायमस्वरूपी अपंगत्व आलेल्या वन्य प्राण्यांच्या संगोपनाची सोयही या केंद्रात होणार आहे. पुणे विभागातील वन्यप्राण्यांचे हे सर्वांत मोठे उपचार केंद्र ठरणार आहे. गेल्या काही वर्षांत विविध कारणांमुळे मनुष्य-वन्यप्राणी संघर्ष वाढत आहे. रस्ता ओलांडताना वन्यप्राण्यांच्या होणाऱ्या अपघातांचे प्रमाण गेल्या पाच वर्षांत दुपटीने वाढले आहे. या जखमी वन्यप्राण्यांवर उपचार करण्यासाठी वन विभागाला आतापर्यंत स्वयंसेवी संस्थांवर अवलंबून राहावे लागत होते. जुन्नर येथील माणिकडोह बिबट निवारा केंद्र वगळता पकडलेल्या वन्यप्राण्यांना ठेवण्यासाठी स्वतंत्र व्यवस्थाही वन विभागाकडे नव्हती. मात्र, नवीन केंद्रामुळे पुणे विभागातील सर्वच जिल्ह्यांतील 'रेस्क्यू' केलेल्या वन्यप्राण्यांचे व्यवस्थापन शक्य होणार आहे. केंद्राचे काम २०१९मध्ये सुरू झाले होते. मात्र, लॉकडाउनमुळे काम थांबवावे लागले. गेल्या सहा महिन्यांत कामाने वेग घेतला आहे. बावधनमधील वन विभागाच्या जागेत २२ एकर जागेत हे केंद्र साकारणार आहे. यात वन्यप्राण्यांच्या वर्गवारीनुसार स्वतंत्र कक्ष, पशुवैद्यकीय दवाखाना असे विभाग असतील. सध्या पायाभूत सुविधांचे काम सुरू असून, येत्या वर्षभरात पहिल्या फेजमधील केंद्र कार्यरत होईल, अशी माहिती पुणे विभागाचे उपवनसंरक्षक राहुल पाटील यांनी दिली. चर्चेतील 'रेस्क्यू' ऑपरेशन गेल्या वर्षी कोथरूडमध्ये वस्तीत आलेल्या गव्याचा बघ्यांची गर्दी आणि व्यवस्थापनातील त्रुटींमुळे मृत्यू झाला होता. या धर्तीवर वन विभागाने वर्षभरात मनुष्य-वन्यप्राणी संघर्ष व्यवस्थापन समिती स्थापन केली. हडपसरमध्ये ऑक्टोबरमध्ये वस्तीत शिरलेल्या बिबट्याला वन विभाग आणि विविध संस्थांच्या बचाव पथकाने सुरक्षित पकडले होते. या बिबट्याची वैद्यकीय तपासणी करून काही दिवसांत पुन्हा निसर्गात सोडले. नोव्हेंबर महिन्यात इंदापूरमध्ये विहिरीत पकडलेल्या मगरीला रेस्क्यू चॅरिटेबल ट्रस्टने सुखरूप बाहेर काढले आणि निसर्गात सोडले. नसरापूरजवळ महामार्गावर आलेल्या गव्यांच्या कळपाला जंगलात सोडण्याचे रेस्क्यू ऑपरेशन यशस्वी झाले. गव्यांसाठी पहिल्यांदाच महामार्गावरील वाहतूक थांबविण्यात आली होती.