म. टा. प्रतिनिधी, ठाणे
मुंगूस या वन्यप्राण्यांच्या केसापासून तयार केलेली पेंटिंग ब्रशसाठी मोठ्याप्रमाणात मुंगूस या प्राण्याची हत्या केली जात असून हा प्रकार थांबवण्यासाठी वाईल्डलाईफ वेल्फेअर असोसिएशनच्यावतीने ‘ऑपरेशन क्लीन आर्ट’ राबवण्यात आले. राजस्थान, केरळ, उत्तरप्रदेश आणि महाराष्ट्र या चार राज्यांमध्ये गुरूवारी एकाचवेळी धाडी टाकून असे पेंटिंग ब्रश जप्त केले.

साधारण एक किलो केसांसाठी ३० ते ४० मुंगुसांची शिकार केली जात असून त्यामुळे हा प्राणी धोक्यात आला आहे. ठाणे जिल्ह्यात वन्यजीव अपराध नियंत्रण कक्ष यांच्याकडून मीरा रोड येथून सुमारे १३ हजार २०६ ब्रश जप्त केले आहे. या ब्रश बनवणारा मोहम्मद फिरोज असाबुल आमल (३२) या व्यक्तीला वनविभागाकडून अटक करण्यात आली आहे. मुख्य वनसंरक्षक जितेंद्र रामगावकर, ठाणे वनक्षेत्रपाल नरेंद्र मुठे आणि त्यांच्या पथकाने ही कारवाई केली.