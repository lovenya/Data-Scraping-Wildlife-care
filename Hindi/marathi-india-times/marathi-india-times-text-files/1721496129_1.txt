म. टा. प्रतिनिधी,औरंगाबाद

शेकडो किलोमीटरचा प्रवास करत आलेला विदर्भातील एक वाघ गौताळा अभयारण्यात चांगलाच रमला आहे. फेब्रुवारीच्या शेवटी या वाघाचे आगमन झाले असून नीलगाय, रानडुकरावर त्याने चांगलाच ताव मारल्याचे समोर येत आहे. त्यांच्या सर्व हालचालीवर वन्यजीव विभागाकडून बारीक नजर ठेवली जात असून गेल्या तीन दिवसांपासून त्याने गौताळ्यात परिसरात अन्यत्र भटकंती सुरू केल्याचे सूत्रांनी सांगितले. औरंगाबाद जिल्ह्यातील कन्नड तालुक्यातील व जळगाव जिल्ह्यातील चाळीसगाव तालुका परिसरात गौताळा औट्रमघाट अभयारण्य २६० चौरस किलोमीटर क्षेत्रात पसरलेले आहे. या भागात बिबट्या, काळवीट, नीलगाय, सायाळ यांसह १९ सस्तन प्राणी आणि सरपटणारे प्राणी प्रामुख्याने आढळतात तसेच अनेक दुर्मिळ औषधी वनस्पती, वनसंपदा येथे आहे. मराठवाड्यातील सर्वात मोठे असलेल्या या अभयारण्यात साधारणपणे फेब्रुवारी २०२१च्या शेवटाच्या आठवड्यात वाघाचे

आगमन झाले. वन्यजीव विभागाच्या कर्मचाऱ्यांना वाघाच्या पाऊलखुणा आढळून आल्या. तपासणी केली असता ते वाघाच्या पायाचे ठसे असल्याचे समोर आले. त्यामुळे सतर्क झालेल्या वन्यजीव विभागाने पाणथळासह आवश्यक त्या ठिकाणी ट्रॅप कॅमेरे लावले आणि १५ मार्च दरम्यान ट्रॅप कॅमेऱ्यातही वाघ कैद झाला तसेच त्याची विष्ठाही आढळून आली. सूत्रांनी दिलेल्या माहितीनुसार हा वाघ सुमारे तीन वर्षांचा असून विदर्भातील टिपेश्वर अभयारण्यातील आहे. सुमारे दोन महिन्यापासून त्याचा प्रवास सुरु आहे. पांढरकवडा, नांदेड, किनवट, परभणी, जालना अजिंठामार्गे तो गौताळ्यात आल्याचे

सूत्रांनी सांगितले. दरम्यान, विस्तारलेले गौताळा अभयारण्य परिसर हा वन्यप्राण्यासाठी अत्यंत सुरक्षित ठिकाण असून वाघास आवश्यक खाद्यही भरपूर प्रमाणात आहे. त्यामुळे हा वाघ या भागात चांगला रमला आहे. दरम्यान, गौताळा परिसरातील एका विशिष्ट भागात वाघाने काही दिवस मुक्काम ठोकल्यानंतर परिसरातील अन्य भागात त्याने संचार सुरू

केल्याचे सूत्रांनी सांगितले. ट्रॅप कॅमेऱ्यात गेल्या तीन दिवसापासून वाघ कैद झालेला नाही, अशी माहितीही सूत्रांनी दिली.