म. टा. विशेष प्रतिनिधी, बोरिवली

जंगलात फिरत असताना अचानक समोर दिसणारा जाळ्यांमधून भक्ष्याचा वेध घेण्यासाठी तयार असलेला भलामोठा कोळी, फुलपाखरांचा थवा, मध्येच कुठे वन्यप्राण्यांच्या पावलांचे ठसे...असा सारा विस्मयचकीत करणारा अनुभव पुन्हा एकदा बोरिवलीतील संजय गांधी राष्ट्रीय उद्यानात घेता येणार आहे. करोनाचा प्रादुर्भाव कमी होत असताना हळुहळू निर्बंध दूर होत असतानाच, राष्ट्रीय उद्यानात १ ते ७ ऑक्टोबरपर्यंत 'वन्यजीव महोत्सवा'चे आयोजन उद्यानाच्या निसर्ग माहिती केंद्राच्या वतीने करण्यात आले आहे.

करोनाकाळात दीर्घकाळ निसर्गप्रेमींसाठी उद्यानाची प्रवेशद्वारे बंद होती. त्या पार्श्वभूमीवर, निसर्ग माहिती केंद्राने वन्यजीव सप्ताहाच्या निमित्ताने निसर्गप्रेमींसाठी निसर्ग अनुभवण्याची संधी खुली केली आहे. यासाठी निसर्गात वावर, परस्पर संवाद आणि मनोरंजन अशी त्रिसूत्री आखण्यात आली आहे. या वन्यजीव सप्ताहात उद्यानातील शिलोंडा पायवाटेसह ठाण्यातील येऊर, नागला ब्लॉक भागांत प्रत्यक्ष चालत निसर्गाची अनुभूती घेता येणार आहे. त्यासह वन्यजीव-निसर्ग छायाचित्रण, वारली चित्र कार्यशाळा आदी विविध उपक्रम राबविले जाणार आहेत.

पावसाळ्यात संजय गांधी राष्ट्रीय उद्यानातील निसर्ग अधिक बहरलेला असतो. तेव्हा तिथल्या जैवविविधतेचा प्रत्यक्ष आनंद घेण्याची संधी मिळणार आहे. 'ट्रेझर हंट', इंस्टाग्राम लाइव्ह, मुलांसाठी विशेष सत्र, सरपटण्याऱ्या प्राण्याविषयी माहितीसत्र, ऑर्किड उद्यानास भेट, कला प्रदर्शन आदींचा या कार्यक्रमात समावेश आहे. निसर्ग, वन्यजीवांवर आधारित माहितीपटही आवर्जून दाखविले जाणार आहेत. त्यात 'हीलिंग फॉरेस्ट्स ऑफ इंडिया', 'प्लॅनेट अर्थ-२ सिटीज', 'इंडिया किंग्डम ऑफ टायगर्स', ' वाइल्ड कर्नाटक' आदींचा समावेश आहे. मुंबईत वन्यजीवांची सुटका आणि त्यांचे पुनर्वसन यांसारख्या विषयांवर ऑनलाइन उपक्रम चालणार आहेत.

निसर्गप्रेमींना दोन वर्षांच्या खंडानंतर पुन्हा निसर्गाशी एकरूप होण्याची संधी मिळणार आहे. यासाठी शंतनू ९८९२६१८९५१, ९६१९६७०६८१, ईमेल-@natureinformationcentresgnp@gmail.com येथे संपर्क साधण्याचे आवाहन करण्यात आले आहे.

-------

ट्रेलचे आयोजन (स. ७ ते ९)

१ ऑक्टोबर-शिलोंडा

२ ऑक्टोबर-येऊर

३ ऑक्टोबर-नागला ब्लॉक

४ ऑक्टोबर-शिलोंडा

५ ऑक्टोबर-येऊर

६ ऑक्टोबर-नागला

७ ऑक्टोबर-शिलोंडा

.....

इतर उपक्रम

१ ऑक्टोबर-नागरिक विज्ञान कार्यशाळा, स. १० ते दु. १.

२ ऑक्टोबर-खत कार्यशाळा, स. १० ते दु. १

३ ऑक्टोबर-छायाचित्रण स्पर्धा आणि मुलांसाठी कार्यशाळा, स. १० ते दु. १

४ ऑक्टोबर-निसर्ग इलुस्ट्रेशन कार्यशाळा, स. १० ते दु. १

५ ऑक्टोबर-कोकेडमा कार्यशाळा, स. १० ते दु. १

६ ऑक्टोबर-हेरिटेज वॉक, स. १० ते दु. १

७ ऑक्टोबर-वारली चित्र कार्यशाळा, स. १० ते दु. १