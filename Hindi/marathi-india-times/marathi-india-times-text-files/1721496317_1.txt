म. टा. विशेष प्रतिनिधी, मुंबई

ठाण्यातील रोहित पक्षी अभयारण्यासाठी १० किमी बफर क्षेत्रातील बांधकामांच्या परवानगीसाठी पुढील तीन महिन्यांसाठी केंद्रीय वन्यजीव मंडळाची परवानगी घ्यावी लागणार आहे. या अभयारण्यासाठी केंद्राकडून अंतिम अधिसूचना येईपर्यंत काही कालावधीसाठी ही परवानगी आवश्यक ठरणार आहे. या अभयारण्यासाठी पर्यावरणदृष्ट्या संवेदनशील बफर क्षेत्र आवश्यक असतानाच त्याचा मुंबईतील काही भागांमधील बांधकाम क्षेत्रावर मोठा परिणाम होण्याची भीती व्यक्त होत आहे. मात्र, पर्यावरणाचा समतोल साधण्यासाठी मिठागरे, तलाव, नाले आदींचे अस्तित्त्व टिकणेही महत्त्वाचे असल्याचा सूर निसर्ग-पर्यावरणप्रेमींकडून व्यक्त होत आहे.

ठाण्यातील रोहित पक्षी अभयारण्यासाठीच्या १० किमी बफर क्षेत्रात मुंबईतील विविध भागांचा समावेश आहे. मुंबई महापालिकेच्या विकास नियोजन विभागाकडून नुकतेच एक परिपत्रक प्रसिद्ध झाले आहे. या परिपत्रकानुसार, अंतिम अधिसूचना प्रसिद्ध होईपर्यंत संबंधित १० किमी बफर क्षेत्रात समावेश होणाऱ्या भागांमध्ये बांधकाम करताना केंद्रीय वन्यजीव मंडळाची संमती आवश्यक ठरणार आहे. नेमकी हीच बाब बांधकाम क्षेत्रासाठी काळजीचा विषय ठरला आहे. सर्वोच्च न्यायालयाच्या डिसेंबर २०१८मधील आदेशानुसार अभयारण्यांकडील पर्यावरणदृष्ट्या संवेदनशील सीमारेषा न ठरविलेल्या ठिकाणी १० किमी बफर क्षेत्र लागू करणे आवश्यक आहे. राज्य सरकारने त्याप्रमाणे पर्यावरणदृष्ट्या संवेदनशील क्षेत्राची सीमारेषा ठरवून त्याप्रमाणे केंद्रीय पर्यावरण विभागाकडे प्रस्ताव पाठविला आहे. त्यावरील अधिसूचना येईंपर्यंत बांधकामांसाठी केंद्रीय वन्यजीव मंडळांची परवानगी घ्यावी लागणार आहे. महापालिकेनेही तसे नमूद केल्याने बांधकाम क्षेत्राचे धाबे दणाणले आहे. गृहनिर्माण प्रकल्प उभारताना त्यात पर्यावरणाचा विचार अत्यावश्यक आहे. बफर क्षेत्रातील जलस्रोत, पाणथळ आदी जागा टिकल्या पाहिजेत. बफर क्षेत्रासाठी वन्यजीव मंडळाची परवानगी म्हणजे त्यात नियमितता असल्याची प्रतिक्रिया 'वनशक्ती' स्वयंसेवी संस्थेचे दयानंद स्टॅलिन यांनी दिली आहे.
    by Taboola by Taboola Sponsored Links Sponsored Links Promoted Links Promoted Links You May LikeCPXHow to boost income with $249 Amazon investmentCPXLearn MoreUndo
अमलबजावणी होताना परवानगी प्राप्त प्रकल्प, मंजुरीसाठी प्रक्रिया पूर्ण झालेल्या प्रकल्प आदींना सवलत देण्याची सूचना वास्तुविशारद दिनेश वराडे यांनी केली आहे. संपूर्ण पट्ट्यात अनेक प्रकल्पांमध्ये मोठ्या प्रमाणात गुंतवणूक झाली असून त्यावर विपरित परिणाम होतील, असे विकासकांचे म्हणणे आहे. 'ट्रान्सकॉन डेव्हल्पर्स'चे संचालक आदित्य केडिया यांनी याप्रकारे बांधकामांवर सरसकट निर्बंध आल्यास मोठा फटका बसू शकतो. त्यामुळे गृहनिर्माण क्षेत्राचा वेग मंदावण्याची भीतीही त्यांनी व्यक्त केली.