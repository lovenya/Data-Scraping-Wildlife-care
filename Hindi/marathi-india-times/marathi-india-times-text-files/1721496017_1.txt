धर्मेंद्र कोरे, जुन्नर

राज्यात अनेक ठिकाणी मनुष्यवस्तीमध्ये बिबट्याचे दर्शन होण्याचे प्रकार वाढले आहेत. सोलापूर जिल्ह्यात काही दिवसांपूर्वी एका नरभक्षक बिबट्याने धुमाकूळ घातला होता. यामध्ये अनेकांचा बळी गेला होता. या पार्श्वभूमीवर बिबट्या-मानव संघर्ष कमी करण्यासाठी वन विभागाने अग्रेसर पाऊल उचलले आहे. बिबट्याला बेशुद्ध करून पकडण्यासाठी आता जीपीएस प्रणालीवरील अमेरिकन बनवाटीच्या अत्याधुनिक बंदुकीचा वापर केला जाणार आहे.
    by Taboola by Taboola Sponsored Links Sponsored Links Promoted Links Promoted Links You May LikeCPXHow to boost income with $249 Amazon investmentCPXLearn MoreUndo
जुन्नर वन विभागाचे उपवनसंरक्षक जयरामे गौडा यांनी 'मटा'ला याची माहिती दिली. जुन्नर वन विभागाने नुकतीच ५ लाख ९३ हजार रुपये खर्च करून जीपीएस प्रणालीवर चालणारी बंदूक खरेदी केली आहे. बंदुकीचा वापर करून दोन फूट ते ३०० फूट अंतरातील बिबट्यावर डार्ट मारून त्याला बेशुद्ध करता येणार आहे. बिबट्याच्या शरीरात भुलीच्या इंजेक्शनचा डार्ट घुसला आणि बिबट्या पळून जंगलात किंवा उसात गेला तरी 'जीपीएस'मुळे त्याचे लोकेशन तातडीने कळू शकणार आहे. त्यामुळे बिबट्याचा माग काढणे आणि सुरक्षितपणे त्याला पकडणे सोपे होणार असल्याचे गौडा यांनी सांगितले. ही बंदूक अमेरिकन बनावटीची असून, तिचे वजन साडेतीन किलो आहे. बंदुकीचा बॅरल स्टेनलेस स्टीलचा आहे. डार्टमध्ये ०.५ मिलीपासून १० मिलीग्रॅमपर्यंत भुलीचे औषध भरण्याची क्षमता आहे. बंदूक वापरताना वन्यप्राण्याच्या जीपीएस लोकेशनसाठी सॅटेलाइट अॅँटेना किटचा वापर करावा लागतो. दीड लाख रुपये किमतीचा हा अँटेनादेखील खरेदी करण्यात आला आहे. त्यामुळे यापुढील काळात अत्याधुनिक प्रणालीचा वापर करून हल्लेखोर बिबट्यांना बेशुद्ध करणे आणि सुरक्षितपणे पकडणे अधिक सोयीचे होणार आहे.

बंदुकीविषयी...

५ लाख ९३ हजार रुपये

बंदुकीची किंमत

दोन फूट ते ३०० फूट

डार्ट मारण्याची क्षमता

०.५ ते १० मिली

डार्टमध्ये भुलीचे औषध भरण्याची क्षमता

जीपीएस प्रणालीवरील बंदूक बिबट्याला बेशुद्ध करण्यासाठी कशी वापरायची याचे प्रशिक्षण नुकतेच सर्व कर्मचाऱ्यांना देण्यात आले. इंदूर येथील प्रशिक्षक जॉर्ज कुरिअन यांनी वन विभागाचे कर्मचारी आणि बिबट्या निवारा केंद्रातील कर्मचाऱ्यांना बंदुकीची सर्व माहिती दिली आहे. त्यामुळे जुन्नर वन विभाग बंदुकीच्या वापरासाठी सज्ज झाला आहे.

- अजित शिंदे, वनपरिक्षेत्र अधिकारी, जुन्नर वन विभाग

जीपीएस प्रणालीवरील डार्ट गनचा वापर केल्याने बिबट्याच्या बचाव मोहिमेत लागणारा वेळ आता कमी होईल. डार्ट मारल्यानंतर बिबट्याचे लोकेशन कुठे आहे हे समजणार आहे. बचाव मोहिमेवेळी कर्मचाऱ्यांना सुरक्षितपणे काम करता येणार आहे. राज्यात कोठेही बिबट्या-मानव संघर्ष झाला, तर बिबट्याला पकडण्यासाठी बऱ्याचदा माणिकडोह बिबट्या निवारा केंद्रातील 'एसओएस' संस्थेचे पथक जात असते. या बंदुकीमुळे हे काम आता अधिक कार्यक्षमतेने करणे शक्य होईल.

- डॉ. निखील बनगर, पशुवैद्यकीय अधिकारी, बिबट्या निवारा केंद्र, माणिकडोह

फोटो ओळ - जीपीएस प्रणालीवरील अत्याधुनिक डार्ट गनची माहिती घेताना जुन्नर वन विभागाचे अधिकारी.