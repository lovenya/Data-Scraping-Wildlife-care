नवी दिल्ली: एखाद्या हत्तीला कधी धूम्रपान करताना पाहिलंय का? कदाचित, हा प्रश्नच काहीसा विचित्र वाटण्याची शक्यता आहे. परंतु, सध्या सोशल मीडियावर सोंडेतून ऐटीत धूर सोडणाऱ्या एका हत्तीचा व्हिडिओ तुफान व्हायरल झालाय.

इंटरनेटवर प्रचंड प्रमाणात शेअर झालेल्या या व्हिडिओत जंगलात एक हत्ती दिसतोय. हा हत्ती जमिनीवर पडलेली काहीतरी गोष्ट खातोय आणि त्याच्या तोंडून धूर निघतोय. प्रथमदर्शनी पाहता हा हत्ती ऐटीत सिगारेट ओढतोय असा भास कोणालाही होईल. परंतु, ती सिगारेट नसून कोळशाचा तुकडा आहे आणि तो सिगारेटचा धूर नसून हत्तीच्या तोंडात गेलेली कोळशाला लागलेली राख आहे, हे व्हिडिओ लक्षपूर्वक पाहिल्यावर लक्षात येते.

वन्यजीव सरंक्षण सोसायटीचे विनय कुमार हे वाघाच्या शिकारीबाबत संशोधन करत असताना त्यांना हा अजब प्रकार दिसला आणि त्यांनी लगेच हे दृश्य व्हिडिओत कैद केले. या प्रकाराबद्दल संशोधकांनीही आश्चर्य व्यक्त केलंय. कोळशात कोणतेही पौष्टिक मूल्य नसतं, तरी हत्तीनं तो का खाल्ला असावा असा प्रश्न त्यांना पडलाय. परंतु, कोळशामधील काही विशिष्ट औषधी गुणधर्मांमुळे प्राणी ती राख वापरतात, त्यामुळेच हा हत्तीदेखील त्याकडे आकर्षित झाला असण्याची शक्यता डब्ल्यूसीएसतील तज्ज्ञ वरुण गोस्वामींनी व्यक्त केलीय.