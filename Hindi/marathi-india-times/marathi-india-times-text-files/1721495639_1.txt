जिल्ह्यातील वनक्षेत्रात बिबट्यासह वन्यजीवांची नोंद

म. टा. प्रतिनिधी, जळगाव / चाळीसगाव
    by Taboola by Taboola Sponsored Links Sponsored Links Promoted Links Promoted Links You May LikeCPXHow to boost income with $249 Amazon investmentCPXLearn MoreUndo
मुक्ताईनगर तालुक्यातील डोलारखेडा वनक्षेत्रात वाघाचे संचार आहे. शनिवारी (दि. १८) झालेल्या बुद्ध पौर्णिमेच्या प्राणीगणनेत दर्शनाच्या अपेक्षेत असलेल्या वन्यप्रेमी व वनविभागाच्या पथकास वाघ मात्र दिसला नाही. परंतु, रात्री या परिसरात डरकाळ्यांनी वाघाच्या अस्तित्वाची जाणीव दिली.

संपूर्ण जळगाव जिल्ह्यातील वनक्षेत्रात पाणवठ्यांवर २४ तास निरीक्षण करून प्राणीगणना करण्यात आली. यात वाघाच्या डरकाळ्या, बिबट्या, अस्वलासह उडत्या घारीची नोंद करण्यात आली आहे. बुद्धपौर्णिमेला शनिवारी (दि. १८) रात्रभर जिल्ह्यातील वनक्षेत्रांमध्ये प्राणीगणना करण्यात आली. यावल वनक्षेत्रामध्ये वनविभाग तसेच सामाजिक संस्थांच्या सहभागतून गणना करण्यात आली. लंगडा आंबा, अंबापाणी, हेलगा नाला, करंजपाणी, शेनपाणी, टायगर कुटी व पाल या भागात एकूण ४५ मचाण तयार करण्यात आल्या होत्या. या भागात अस्वल, तडस, रानमांजर, ससे, हरीण, चितळ, भेकर आढळून आले. सर्वाधिक प्रमाणात रानडुक्कर आढळून आले. तसेच यंदा उडणारी खारदेखील आढळून आली. तशी नोंद वनविभागाने केली. वन्यजीव संरक्षण संस्थेचे राहूल सोनवणे, प्रसाद सोनवणे, बबलू शिंदे व योगेश गालफाडे यांनी या भागात गणनेत सहभाग घेतला.

डोलारखेडा क्षेत्रात वाघाच्या डरकाळ्या
डोलारखेडा परिसरातील भवानी तलाव परिसरात गणना करण्यात आली. पाणवठ्यांजवळ एकूण चार मचाण उभारण्यात आल्या होत्या. चार कृत्रिम पाणवठ्यात वनविभाग कर्मचाऱ्यांनी टँकरने पाणी भरले होते. भाटी तलावात येत्या पावसाळ्यापर्यंत वन्यप्राण्यांना पुरेल इतके पाणी आहे. त्यामुळे त्या पेरीफिरीतील वन्यजीव भाटी तलावावर तहान भागवत आहेत. उर्वरित डोलारखेडा, चारठाणा परीसरात वन्यजीवांसाठी पाणी नाही. दोन वर्षांपासून डोलारखेडा परिसरात गणनेच्यावेळी वाघाच्या डरकाळ्या ऐकू येत आहेत. परंतु, दर्शन झालेले नाही. ट्रॅप कॅमेरात अनेकवेळा वाघ दिसून आला आहे. रात्री ऐकू आलेल्या आवाजावरून या भागात पट्टेदार वाघाचे अस्तित्व सिद्ध झाले आहे. या वनक्षेत्रातील गणनेत वनविभागासह वन्यजीव संरक्षण संस्था, चातक, न्यू टायगर कॉन्झरवेशन आदी सामाजिक संस्थांसह उपवनसंरक्षक डिगंबर पगार, वनक्षेत्रपाल अमोल चव्हाण, वन्यजीव संरक्षण संस्थेचे वासुदेव वाढे, रवींद्र फालक, मिलींद देशपांडे यांनी सहभाग घेतला.

गौताळा औट्रमघाट क्षेत्रात तेरा पाणस्थळांवर गणना
गौताळा औट्रमघाट अभयारण्यात तेरा निवडक पाणस्थळांवर प्रगणना करण्यात आली. यात बिबट्यासह अन्य वन्यप्राण्यांचे दर्शन झाल्याची माहिती वनविभागातील सूत्रांकडून मिळाली. गौताळा औट्रमघाट अभयअरण्यात वन्यजीव विभागाकडून तेथे तयार करण्यात आलेले १६ व नैसर्गिक २ असे एकूण १८ पानवठे आहेत. यामध्ये बोढरे, जुनाने येथे प्रत्येकी २, ओढरेत २ व पाटणादेवी अभयारण्यात ७ अशा १३ ठिकाणच्या पाणवठ्यांवर २४ तास प्रत्यक्ष निरीक्षण करून प्राण्यांच्या नोंदी घेतल्या गेल्या. यासाठी १३ मचाण उभारण्यात आल्याची माहिती वनपरीक्षेत्र अधिकारी एम. डी. चव्हाण यांनी दिली. या अभयअरण्यात बिबट्या, नीलगाय, हरीण, तडस, भेकड, रानडुक्कर, कोल्हा, काळवीट, लांडगा, सायाळ, रानमांजर, ससा, मोर, लांडोर, उदमांजर, मुगूंस आदी प्राणी आढळून आले.