पंकज मोहरीर, चंद्रपूर

जंगलक्षेत्र कमी होऊ लागल्याने राज्यात मागील साडेसहा वर्षांत वन्यजीवांच्या हल्ल्यात ३८५ गावकऱ्यांचे बळी गेले. अडीच हजारांहून अधिक जण जखमी झाले. सर्वाधिक ८८ बळी हे मागील वर्षी करोनाच्या संकटातील असून विदर्भात ९० टक्के घटना घडल्या आहेत. शेतजमिनीचा विस्तार, नागरी जीवन आणि मुलभूत विकासासोबत वाघांचे जतन हा मुद्दा विचारात न घेतल्यास येत्या काळात मानव- वन्यजीव संघर्ष वाढत जाण्याचा धोका जाणकारांकडून व्यक्त होत आहे.
    by Taboola by Taboola Sponsored Links Sponsored Links Promoted Links Promoted Links You May LikeIntelGet AI PCs for businessIntel
सध्याचा मानव-वन्यजीव संघर्ष प्रामुख्याने वाघांचे वास्तव्य असलेल्या भागात आहे. गेल्या काही वर्षांत वाघांसह अन्य वन्यप्राण्यांच्या वास्तव्यक्षेत्राचा संकोच झाला. वन्यजीव गावाकडे धाव घेऊ लागले आहेत. मोठे वाघ आईपासून वेगळ्या झालेल्या बछड्यांना ठार मारत आहेत. त्यामुळे तातडीने दीर्घकालीन योजना राबवून त्वरित अंमलबजावणी करण्याची गरज व्यक्त होत आहे. राज्यातील काही गावांत गावकऱ्यांना वाघ-बिबट्यासह हिंस्र वन्यजीवांना पिटाळून लावण्यासाठी तिखटाची धुनी देण्याचा प्रयोग राबविण्यात आला होता. पण, त्याचा फारसा उपयोग झाला नाही. माणूस आणि वन्यजीव यांच्यातील संघर्ष कमी करण्यासाठी तसेच याबाबत रास्त उपाययोजना करण्यासाठी राज्याचे स्वतंत्र धोरण निश्चित होऊ शकले नाही.

ब्रम्हपुरी विभागातील ५१ गावांत वाघ्रहल्ले

चंद्रपूर जिल्ह्यातील ब्रम्हपुरी वन विभागांतर्गत परिसरात एकूण ८५ वाघांची नोंद करण्यात आली आहे. या वाघांनी आजवर ५१ गावांमध्ये हल्ले केले. या हल्ल्यांमध्ये आतापर्यंत १९ गावकऱ्यांचा मृत्यू तर ६९ जखमी झाले आहेत. या गावांलगतच्या जंगलव्याप्त क्षेत्राला जाळीचे कुंपण करण्यासाठी डॉ. श्यामाप्रसाद मुखर्जी जन-वन विकास योजनेंतर्गत ५० कोटींची तरतूद असलेला प्रस्तावावर लवकर निर्णय घ्यावा,

जखमींना लवकर पैसे देण्यात यावे तसेच सौरऊर्जा कुंपण शेतकऱ्यांना उपलब्ध करून देण्याचे निर्देश पालकमंत्री विजय वडेट्टीवार यांनी अधिकाऱ्यांना मुंबईतील बैठकीत दिले. या निर्देशांच्या अंमलबजावणीकडे गावकऱ्यांचे लक्ष लागून आहे.

'गजराज'ने घेतले दोन बळी

१६ नोव्हेंबर २०१९ मध्ये माहुताचा मदतनीस असलेल्या वनकर्मचाऱ्याला मोहर्ली येथील हत्ती कॅम्पमधील 'गजराज' या नर हत्तीने चिरडल्याची धक्कादायक घटना ताडोबा-अंधारी व्याघ्रप्रकल्पात घडली. त्यानंतर ताडोब्यातीलच बोटेझरी भागात ६ मे रोजी गजराज हत्ती अचानक आक्रमक झाल्याने प्रकल्पाचे मुख्य लेखापाल प्रमोद गौरकार यांचा बळी गेला. कोल्हापूर येथील सावंतवाडी येथेही हत्ती हल्ल्याच्या घटना घडल्या आहेत. पण, विदर्भात अलीकडे या दोन घटनांची नोंद झाली आहे.

वर्षे---------बळींची संख्या

२०१४--------४१

२०१५--------४२

२०१६-------५७

२०१७ --- ५४

२०१८------३३

२०१९------३९

२०२० ----८८

२०२१ (आतापर्यंत)--३१