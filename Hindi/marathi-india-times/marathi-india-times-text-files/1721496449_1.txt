म. टा. प्रतिनिधी, पुणे

'हवामान बदलांमुळे नैसर्गिक संकटे वाढत जाणार आहेत, ती रोखण्यासाठी सगळेच तळमळीने प्रयत्न करीत आहेत. मात्र, यात पर्यावरणीय शास्त्राचा विचार होताना दिसत नाही. गँगरीन झाल्यावर मलमपट्टी करून चालणार नाही, जखम मुळापासून बरी करण्यासाठी काम केले पाहिजे. यासाठी शास्त्रीय दृष्टिकोन गरजेचा आहे,' असे मत प्रसिद्ध सागरी जीवशास्त्रज्ञ आणि सृष्टी कॉन्झर्वे्हेशन फाउंडेशनचे संचालक डॉ. दीपक आपटे यांनी व्यक्त केले.
    by Taboola by Taboola Sponsored Links Sponsored Links Promoted Links Promoted Links You May LikeIntelGet AI PCs for businessIntel
पुणे वन विभागातर्फे वन्यजीव सप्ताहानिमित्त वनभवनमध्ये विशेष कार्यक्रम आयोजित केला होता. या वेळी डॉ. आपटे यांनी 'सागरी वैविध्याची ओळख' या विषयावर मार्गदर्शन केले. कार्यक्रमाला राज्याचे प्रधान मुख्य वनसंरक्षक (वन्यजीव) सुनील लिमये, मुख्य वनसंरक्षक (वने) सुजय दोडल, मुख्य वनसंरक्षक (वन्यजीव) रमेशकुमार; तसेच विविध पदाधिकारी उपस्थित होते.

डॉ. आपटे यांनी सचित्र सादरीकरणात सागरी विश्वाची सफर घडवून आणली. समुद्रातील जैवविविधता, अनोखे जीव, जलवनस्पतींचै वैभव, प्रवाळांचे निसर्ग साखळीतील स्थान अशा विविध पैलूंवर त्यांनी प्रकाश टाकला. गेल्या काही वर्षांत सागरी जैवविविधतेसमोर निर्माण झालेल्या आव्हानांचे वास्तवही त्यांनी या वेळी मांडले. सागरी रेतीउपसा, जलप्रदूषण, पाण्यातील रसायने, तवंगांमुळे सागरी वनस्पती, जलचरांच्या जगण्यावर झालेल्या दुष्परिणामांची माहिती त्यांनी दिली.

पुराचा धोका टाळण्यासाठी किनाऱ्यांवरील बंधारा हा उपाय नाही, उलट यातून अजून गंभीर समस्यांना आपण निमंत्रण देत आहोत. यासाठी शास्त्रीय दृष्टिकोनातून विचार करणे आवश्यक आहे, अशी अपेक्षा आपटे यांनी व्यक्त केली.

लिमये यांनी वनसंवर्धन आणि वनसंरक्षकाच्या दृष्टीने वन विभागातर्फे गेल्या वर्षभरात राबविलेल्या विविध महत्त्वाकांक्षी उपक्रमांची माहिती दिली. राज्याच्या विविध भागांत घोषित केलेल्या नव्या संवर्धन राखीव क्षेत्रांचाही त्यांनी आढावा घेतला. अभयारण्य, व्याघ्र प्रकल्पांना जोडणाऱ्या वन्यप्राण्यांच्या ओलांड मार्गांबद्दल (ग्रीन कॉरिडॉर) सचित्र मार्गदर्शन केले. उत्तरार्धात पुणे वन विभागातील उल्लेखनीय कार्य केलेल्या वन कर्मचाऱ्यांना लिमये यांच्या हस्ते सन्मानपत्र देण्यात आले. मानद वन्यजीव रक्षक आदित्य परांजपे यांनी कार्यक्रमाचे संयोजन केले.

..

निसर्गसंवर्धन असो की सागरी जैवविविधतेचे संवर्धनासाठी प्रत्येक वेळी कायद्याचा बडगा दाखविण्याची गरज नाही. या कामात लोकांना विश्वासात घेऊन सहभागी करून घेतले पाहिजे. सागरी किनाऱ्यांजवळील स्थानिकांना रोजगार निर्मितीचे शाश्वत पर्याय आपण दिले पाहिजेत. उत्पन्नाचे साधन मिळाल्यास लोक स्वत:हून कामाची व्याप्ती वाढवत नेतील.

- डॉ. दीपक आपटे, प्रसिद्ध सागरी जीवशास्त्रज्ञ