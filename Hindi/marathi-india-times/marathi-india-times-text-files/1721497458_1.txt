बिबट्यांच्या दोन पिल्लांमध्ये रक्तदानाचा प्रयोग यशस्वी झाल्याची माहिती घेण्यासाठी बावधनमधील रेस्क्यू वन्यप्राणी उपचार केंद्राला मी नुकतीच भेट दिली. अवघ्या पाच महिन्यांची बिबट्याची गोंडस, गुटगुटीत पिल्ले बघताना मी सहजच प्रश्न विचारला, आता यांना जंगलात कधी सोडणार? त्यावर संस्थेचे प्रतिनिधी म्हणाले, यातील एक पिल्लू शेतकऱ्याने मांजर समजून म्हणून पाळले होते. मरणासन्न अवस्थेत ते उपचारांसाठी आमच्याकडे आले. त्याची तब्येत उत्तम असली, तरी आता त्याला निसर्गात सोडता येण्याची शक्यता धूसर आहे. त्याला रक्तदान केलेल्या दुसऱ्या बिबट्याचीही तिच कथा आहे. अवघ्या दीड महिन्याचे असताना हे पिल्लू शेतात सापडले. आम्ही इतर बिबट्यांच्या पिल्लांसाठी वापरतो त्याच पद्धतीने पिल्लाची आईशी पुनर्भेट करून देण्याचे अनेक प्रयत्न केले. पण आई त्याला घ्यायाला आलीच नाही. त्यामुळे हे पिल्लूदेखील केंद्रातच राहणार...

आयुष्यभर पिंजऱ्यात? या प्रश्नाला त्यांनी फक्त हो, पर्याय नाही. एवढेच उत्तर दिले. मला पडलेला प्रश्न हा फक्त पुण्यातील एका केंद्रापुरता मर्यादित नाही. संपूर्ण राज्यात हेच चित्र आहे. वेगवेगळ्या काराणांमुळे वन्यप्राणी उपचारांसाठी वन विभागाकडे दाखल होत असताना त्यांच्यावर उपचार करणारी केंद्र आणि आजारी प्राण्यांना आयुष्यभर सांभाळणारी तुटपुंजी यंत्रण आपल्याकडे आहे. उदाहरणच घ्यायचे झाल्यास, जुन्नरमधील बिबट निवारा केंद्रात मनुष्यवस्तीत शिरून माणसांवर हल्ला केलेले, अपघातांत कायमस्वरूपी अपंगत्व आलेले, तर काही वादग्रस्त घटनांमध्ये पकडलेले बिबटे जातात. काही वर्षांपूर्वी पिजऱ्यांची संख्या अगदी मोजकीच होती. वाढत्या घटनांमुळे क्षमतेपेक्षा जास्त बिबटे दाखल व्हायला लागले. गेल्या काही वर्षांत पिजऱ्यांची संख्या टप्प्याटप्याने वाढविण्यात आली. मात्र, आजही पिंजऱ्यांपेक्षा बिबट्यांची संख्या जास्तच होत आहे.
    by Taboolaby TaboolaSponsored LinksSponsored LinksPromoted LinksPromoted LinksYou May LikeHow to boost income with $249 Amazon investmentCPXLearn MoreUndo
नागपुरातील गोरेगावमध्ये उभारलेल्या वन्यप्राणी उपचार आणि निवारा केंद्रातील चित्रही वेगळे नाही. केंद्रात क्षमतेपेक्षा जास्त वाघ आणि बिबटे वास्तव्यास आहेत. काही महिन्यांपूर्वी एका घटनेत रेस्क्यू केलेल्या वाघाला पिंजराच उपलब्ध नव्हता. त्यामुळे त्याला हरणासाठी बांधलेल्या पिंजऱ्यात ठेवण्याची वेळ आल्याची बातमी फिरत होती. वन विभाग आणि स्वयंसेवी संस्थांतर्फे कार्यरत वन्यप्राणी उपचार केंद्र आणि केंद्रीय प्राणिसंग्रहालय प्राधिकरणातर्फे चालविण्यात येणाऱ्या वन्यप्राणी अनाथाश्रमांसमोर प्राण्यांची वाढती संख्या हे आव्हान झाले आहे.

वन्यप्राण्यांचे होणारे अपघात लक्षात घेऊन चार वर्षांपूर्वी वन विभागाने प्रत्येक जिल्ह्यात स्वतंत्र वन्यप्राणी उपचार केंद्र (ट्रान्झिट ट्रिटमेंट सेंटर) सुरू करण्याचा निर्णय घेतला. त्यानुसार सध्या काही जिल्ह्यांमध्ये केंद्र उभारणीचे काम सुरू आहे. पुणे, नाशिक, नागपूरसह काही जिल्ह्यांत वन विभागाने सक्षम स्वयंसेवी संस्थांना वन्यजीव उपचार केंद्र चालविण्यास मान्यता दिली आहे. मात्र, संख्येच्या तुलनेत केंद्राची संख्या तुटपुंजी आहे. पुण्याचे उदाहरण घेतल्यास आज सातारा, सांगली, कोल्हापूर, सोलापूर, नगरमध्ये कुठेही जखमी वन्यप्राणी ताब्यात घेतला, तर त्याला पुण्यात आणले जाते. उपचारानंतर बऱ्या झालेल्या प्राण्यांना नियमांनुसार पुन्हा निसर्गात सोडतात. मात्र, गंभीर जखमी, कायमस्वरूपी अपंगत्व आलेल्या प्राण्यांना पिंजऱ्यात ठेवण्याशिवाय पर्याय नसतो. नियमांनुसार या प्राण्यांना अनाथालयांकडे सुपूर्द करणे आवश्यक आहे. पण आपल्याकडे तेवढी अनाथालयेच नाहीत. जी आहेत त्यांची क्षमता संपली आहे. परिणामी उपचार केंद्रांमध्ये प्राण्यांची गर्दी वाढत आहे.

दोन वर्षांपूर्वी विदर्भामध्ये या समस्येवरून मोठा वादंग झाला होता. गडचिरोलीत रेस्क्यू केलेले काही हत्ती वन विभागाने दुसऱ्या राज्यात पाठविण्याचा निर्णय घेतला. हत्तींना आयुष्यभर सांभाळता येईल, अशी यंत्रणा नसल्याने त्यांनी केंद्रीय स्तरावरील प्रोजेक्ट एलिफंट कमिटीला या हत्तींना कोणाला देता येईल अशी विचारणा केली. त्यावर कमिटीने जामनगरमधील एका संस्थेचा पर्याय दिला. मात्र, स्थानिक पातळीवर राज्यातील वन्यजीवप्रेमींनी त्यास कडाडून विरोध केला. आपल्याकडील गजराज दुसऱ्या राज्यात पाठविण्याचा वन विभागाचा कट, खासगी संस्थांना वन्यप्राणी आंदण देण्यास सुरुवात असे आरोप करून काहींनी न्यायालयाकडे दाद मागितली.

कोणताही वन्यप्राणी हा एका राज्याचा नाही, तर तो देशाचे प्रतिनिधित्व करतो. त्यामुळे अनेक तडजोडी करून वन्यप्राण्यांना पिंजऱ्यात डांबून ठेवण्याऐवजी ज्या राज्यांकडे त्यांना सांभाळण्याची यंत्रणा उपलब्ध आहे, त्यांच्याकडे काही प्राणी द्यायला हवेत, असे अनेक वरिष्ठ वन अधिकाऱ्यांचे मत आहे. वन्य प्राणीप्रेमींची यास सहमती नाही. वन्यप्राण्यांचे हस्तांतरण ही राज्याच्या दृष्टीने कमीपणाची बाब असून, स्वतःची जबाबदारी दुसऱ्यांवर ढकलण्याचा प्रकार आहे, अशी टीका वन्यप्राणी अभ्यासक करतात.

राज्याचे माजी प्रधानमुख्य वनसंरक्षक सुनील लिमये यांनी या समस्येवर तातडीने मार्ग काढावा लागणार असल्याचे सांगितले. ‘राज्यातील जिल्हानिहाय वन्यप्राणी उपचार केंद्र उभारणीची कामे प्रगतीपथावर आहेत. पण ती अनाथालये नाहीत. त्यामुळे कायमस्वरूपी पिंजऱ्यात ठेवावे लागतील असे मोठे अनाथालय आपल्याला उभारावे लागेल. आज ठरवले आणि उद्या अनाथालय कार्यरत झाले इतकी ही सोपी गोष्ट नाही. त्यामुळे आपल्यालकडील प्राण्यांचे दुसऱ्या राज्यांमध्ये पुनर्वसन करणे, हा तातडीचा पर्याय ठरू शकतो,’ असेही लिमये म्हणाले.

‘नियमानुसार जखमी, अपंग झालेल्या प्राण्यांना प्राणिसंग्रहालयांमध्ये, जंगल सफारीत डिस्प्ले करायला परवानगी नाही. त्यामुळे त्यांना अनाथालायत ठेवावे लागते. केंद्रातील सुदृढ प्राण्यांना संग्रहालयात पिंजऱ्यात ठेवता येऊ शकते. मात्र, यासाठी प्राणिसंग्रहालयाच्या मूळ नियमावलीत बदल करावे लागतील. देशभरात अनेक स्वयंसेवी संस्था प्रजातीनिहाय निवाराश्रम चालवत आहेत. त्यांच्याकडे वन्यप्राण्याची आयुष्यभर काळजी घेण्याची सोय आहे,’ असेही लिमये यांनी सांगितले.

राज्याचे विद्यमान प्रधान मुख्य वनसंरक्षक महिप गुप्ता यांनी गेल्या आठवड्यात पुण्यातील स्वयंसेवी संस्थांबरोबर बैठक घेतली होती. त्या वेळी त्यांनीदेखील हाच मुद्दा अधोरेखित केला. ‘राज्यात ठिकठिकाणी वन्यप्राणी उपचार केंद्र उभारणे ही अत्यावश्यक बाब आहे. त्यावर आम्ही काम करीत आहोत. अनाथालयावर निर्णय़ होईपर्यंत आपल्याकडील प्राणी दुसऱ्या राज्यांमध्ये पाठवावे लागणार आहेत. या प्राण्यांना संपूर्ण आयुष्य पिंजऱ्यात काढायचे आहे, त्याची हेळसांड होऊन चालणार नाही,’ असे गुप्ता यांनी सांगितले.

एकूणच गेल्या काही वर्षात वन्यप्राणी हा आपल्या सगळ्यांसाठीच भावनिक मुद्दा झाला आहे. नरभक्षक शिक्का बसलेल्या वाघिणीला गोळ्या घालण्याचा आदेश निघतो तेव्हा शहरातही मोर्चे निघतात, स्वाक्षरी मोहिमा घेतल्या जातात. सोशल मीडियावर शेकडो प्रतिक्रिया उमटतात. हे आपल्या भारतातच घडू शकते. वन्यप्राण्यांबद्दल वाटणारी ही संवदेनशीलता कौतुकास्पद आहेच, यात दुमत असणार नाही. मात्र, अनाथयालयातील वन्यप्राण्यांबद्दल आमचा राज्याचा प्राणी म्हणून होणारे राजकारण, भावनिकदृष्ट्या उमटणाऱ्या प्रतिक्रिया एकांगी वाटतात.

सीमा या माणसाने ठरवल्या आहेत. वन्यप्राणी वर्षानुवर्षे स्थलांतर करीत आले आहेत. त्यांनी कधी आपण कोणत्या राज्याचे आहोत, याचा विचार केला नाही. गुजरातमध्ये राहणाऱ्या सिंहाना आपण आपलाच प्राणी मानतो. हिमालयातील बिबट्या आपल्याला जवळचा वाटतो. परदेशातून येणाऱ्या स्थलांतरी पक्ष्यांना योग्य संरक्षण देऊन एक प्रकारचे आदारातिथ्यच करतो. मग पिंजऱ्यातील प्राण्यांना चांगला निवारा देण्याचा मुद्दा येतो तेव्हा आपण मुक्त विचार का करीत नाही.

समृद्ध वन्यजीवन लाभलेल्या महाराष्ट्रात स्वतःचे प्रशस्त वन्यप्राणी अनाथालय असावे का? या प्रश्नाचे उत्तर निश्चितच हो असायला हवे. त्यासाठी कोट्यवधी रुपये खर्च करावे लागले, तरी चालेल पण एक सक्षम केंद्र वन विभागाने उभारलेच पाहिजे. यासाठी इतर राज्यांप्रमाणेच आपणही कार्पोरेट संस्थांची मदत घेऊन आर्थिक गणिते जुळवली पाहिजेत. याबाबत वन्यप्राणीप्रेमी, अभ्यासकांनी आग्रही असायलाच हवे. त्यामुळे वन विभागानेही एकीकडे वन्यप्राण्यांच्या हस्तांतरणाचा पर्याय निवडताना दुसऱ्या बाजूला महाराष्ट्राच्या निवाराश्रमाचे कामही अजेंड्यावर घ्यावे एवढीच अपेक्षा.