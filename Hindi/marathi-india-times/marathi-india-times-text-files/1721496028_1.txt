म. टा. प्रतिनिधी, मुंबई

गेल्या काही वर्षांत राज्यात मानवी वस्तीमध्ये बिबळे अधिकाधिक येत असल्याने संघर्षात वाढ होण्याची भीती आहे. यामुळे बिबळ्यांच्या मृत्यूची संख्याही वाढत आहे. याचा अभ्यास करण्यासाठी ११ सदस्यांच्या समितीची स्थापन करण्यात आली आहे. या समितीला तीन महिन्यांमध्ये अहवाल सादर करायचा आहे. यासंदर्भात वनमंत्री संजय राठोड यांनी गुरूवारी माहिती दिली.

राज्य वन्यजीव मंडळाच्या बैठकीत या समितीसंदर्भात मुख्यमंत्री उद्धव ठाकरे यांनी सूचना दिली होती. त्यानुसार या समितीची स्थापना करण्यात आली असून अपर प्रधान मुख्य वन संरक्षक वन्यजीव (पश्चिम) सुनील लिमये हे या समितीचे अध्यक्ष आहेत. यात डॉ. विद्या अत्रेय, डॉ. बिलाह हबीब, डॉ. अनीष अंधेरिया, बंडू धोत्रे, अनुज खरे, शिवाजी फटांगरे, डॉ. नेहा पंचमिया, विश्वास काटदरे, डॉ. स्वप्नील सोनोने, एम. आदर्श रेड्डी या सदस्यांचा समावेश आहे.

ही समिती बिबळ्यांच्या मृत्यूंच्या कारणांचा अभ्यास करणे, त्यांच्या मृत्यूचे प्रमाण कमी करण्यासाठी उपाययोजना सुचवणे, मनुष्यहानीच्या घटनांमध्ये झालेल्या वाढीचा अभ्यास करणे व मानव-बिबळ्यांचा संघर्ष कमी करण्यासाठी उपाययोजना सुचविणे याबाबत तांत्रिक अभ्यास करून आपला अहवाल सरकारला सादर करणार आहे.