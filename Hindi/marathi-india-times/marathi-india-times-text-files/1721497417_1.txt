चंद्रपूर : मानव-वन्यजीव संघर्ष टाळून शेतकऱ्यांचे जीव वाचविण्यासाठी चंद्रपूर, गडचिरोली आणि गोंदिया जिल्ह्यातील कृषिपंपांना दिवसा १२ तास वीजपुरवठा करण्यात येणार आहे. वनमंत्री सुधीर मुनगंटीवार यांनी ही घोषणा केली आहे. उपमुख्यमंत्री देवेंद्र फडणवीस यांच्याशी चर्चा केल्यानंतर हा निर्णय घेण्यात आला. उपमुख्‍यमंत्र्यांनी यासंबंधी तत्काळ सकारात्‍मक कार्यवाहीचे निर्देशही ऊर्जा विभागाला दिले आहेत.

वनप्रदेशात दुपारच्‍या वेळी कृषिपंपांसाठी भारनियमन करण्‍यात येत असल्‍यामुळे रात्रीच्‍या वेळी शेतकरी शेतात जातात. अनेकदा वन्यजीवांच्या हल्ल्यात त्यांना जीव गमवावा लागतो. त्यामुळे सध्या रात्रीच्या वेळी शेतीची कामे करण्यास शेतकरी वर्ग धास्तावलेला आहे. याबाबत शेतकऱ्यांनी मुनगंटीवार यांना भेटून विनंती केली होती. या विषयाचे गांभीर्य लक्षात घेता मुनगंटीवार यांनी उपमुख्‍यमंत्री तथा ऊर्जामंत्री देवेंद्र फडणवीस यांची भेट घेत त्‍यांना दिवसा कृषिपंपांना वीजपुरवठा करण्‍याची विनंती केली. त्‍यांनी ही विनंती तत्‍काळ मान्‍य केली. याबाबतचे आदेश लवकरच निर्गमित होणार असून या माध्‍यमातून चंद्रपूर, गडचिरोली व गोंदिया जिल्‍हयातील शेतकरी, शेतमजूर बांधवांना मोठा दिलासा मिळाला आहे.
    by Taboola by Taboola Sponsored Links Sponsored Links Promoted Links Promoted Links You May LikeIntelGet AI PCs for businessIntel
राज्यात तीन वर्षांत २१३ मृत्यू

मानव–वन्यजीव संघर्ष कमी करण्याच्या दृष्टीने वनालगतच्या गावांमध्ये राहणाऱ्या नागरिकांना वनविभागामार्फत प्रबोधन करण्यात येत आहे. डॉ. श्यायमाप्रसाद मुखर्जी जन-वन विकास योजनेमार्फत स्थानिक जनतेचे वनावरील अवलंबित्व कमी करण्याचा प्रयत्न करण्यात येत आहे. पण, राज्यात मागील तीन वर्षांत २१३ जणांचा वन्यजीवांच्या हल्ल्यात मृत्यू झाले आहेत. वन्यप्राण्यांच्या हल्ल्यांमध्ये २०१९-२०, २०२०-२१ व २०२१-२२ या तीन वर्षांत अनुक्रमे ४७, ८० व ८६ इतकी मनुष्यहानी झाली आहे. यात सर्वाधिक फटका चंद्रपूरसह गडचिरोली आणि गोंदिया जिल्ह्यांना बसला आहे.