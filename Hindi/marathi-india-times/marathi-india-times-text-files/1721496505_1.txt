अमरावती : गेल्या दोन वर्षांपासून मेळघाटात मासेमारीसाठी ज्वलनशील व विस्फोट साहित्यांचा अवैध वापर सातत्याने वाढला असून सिपनेतून मासेमारीसाठी उपयोगात आणण्यात येणारा गावठी बॉम्ब काल ( मंगळवार 21 डिसेंबर ) सुखराम बुधराम मावस्कर ( 40 ) नामक एका आदिवासी इसमाच्या मुठीत फूटून त्याच्या हाताचा संपूर्ण पंजा हा मनगटापासून गळून हाडमासाच्या चिंधड्या चिंधड्या झाल्याची घटना धारणी तालुक्यातील ढाकरमल येथून उघडकीस आली आहे.

परंतु ज्या खात्याकडे विस्फोट व ज्वलनशील दारुसाठ्यावर नियंत्रण ठेवण्याची जबाबदारी सोपविण्यात आली आहे तो विभाग आपल्या आर्थिक फायद्यासाठी मुकदर्शक भूमिका वठवून अश्या जीवघेण्या गंभीर प्रकरणाकडे हेतूस्पर दुर्लक्ष करीत आहे. त्यामुळे मेळघाटात अलीकडे केवळ नदी पात्रातील मासेमारी करण्यासाठीच नव्हे तर वन्यप्राण्यांच्या शिकारींसाठी सुद्धा शिकारी आता मोठ्या प्रमाणावर जिलेटीन सारख्या विस्फोटक ज्वलनशील पदार्थाचा आणि गावठी बॉम्बचा वापर करत असल्याच्या घटना सर्रासपणे जंगल अरण्यातून दिवसेंदिवस उघडकीस येत आहेत.

सुखराम बुधराम मावस्कर ( 40 ) यांस गंभीर अवस्थेत ढाकरमल येथून धारणीच्या उपजिल्हा रुग्णालयात उपचारार्थ दाखल करण्यात आल्यानंतर प्राथमिक उपचार आटपून त्यांस पुढील उपचारासाठी अमरावतीच्या जिल्हा सामान्य रुग्णालय (ईर्विन) येथे हलविण्यात आले आहे. बातमी लिहिपर्यंत जखमी अवस्थेत उपचार घेणाऱ्या सखाराम विरुद्ध पोलीस दप्तरी अध्याप ज्वलनशील व विस्फोट साहीत्ये बाळगून अवैध मासेमारी करणे याबाबत कायदेशीर गुन्हा नोंदविण्यात आला नव्हता.

परंतू ज्वलनशील व विस्फोट साहित्ये बाळगणे अथवा विस्फोटकाचा अवैध वापर करणे हा गंभीर स्वरूपाचा गुन्हा आहे. त्यामुळे नियमानुसार सखाराम मावस्कर याने मासेमारीसाठी उपयोगात आणलेला विस्फोट गावठी बॉम्ब धारणी शहरातून नेमका कोणत्या व्यावसायिकांकडून व कशासाठी खरेदी केला होता हे तपासून पाहणे गरजेचे आहे. अन्यथा झीलेटीन सारख्या ज्वलनशील व विस्फोटकांची खरेदी विक्री अशीच सरेआम होत राहिली तर त्यातून नदी पात्रातील मासेमारी, जलचर जीवजंतूच नव्हे तर येत्या काही वर्षांत व्याघ्र प्रकल्पातील हिंस्र व दुर्मीळ प्रजाती वन्यप्राण्यांसाठी सुद्धा यातून जबर धोका निर्माण होऊ शकतो.

त्यामुळे गावठी बॉम्ब सारखे ज्वलनशील व विस्फोट पदार्थ यांचा विक्री व्यवसाय करणाऱ्यांवर देखील कारवाई करणे अत्यावश्यक असून परवानाधारकांचा संपूर्ण जिलेटीन साठा तपासून पाहणे व अवैध दारुसाठ्याच्या गैरव्यवहारांवर त्वरित आळा घालणे आता मात्र गरजेचे आहे, अशी प्रतिक्रिया सदर घटनेच्या पार्श्वभूमीवर पर्यावरण प्रेमींकडून संबंधित विभाग व महसूल प्रशासनाकडे करण्यात आली आहे.

अवैध साठा नेमका शहरात येतो कुठून ?

मध्यप्रदेशाच्या सिमेवर वसलेल्या धारणी शहरात झीलेटीन व विस्फोट फित कांड्या काही परवानाधारक व्यक्ती खुलेआम विक्री करीत असून त्यावर संबंधित खात्याचे कुठलेच नियंत्रण दिसून येत नाही, नदीकाठावर वसलेली माणसे हे झीलेटीनपासून तयार केलेले गावठी बाॅम्ब मासेमारीसाठी उपयोगात आणत असून त्यावर कायदेशीरपणे अंकुश लावणे अत्यावश्यक आहे.

परवानाधारकांच्या साठ्याची चौकशी करु!

गावठी बॉम्ब अर्थात जिलेटीनपासून तयार करण्यात आलेल्या हातगोळ्यामुळे मासेमारी करताना हात निकामी होणे व मनगटापासून गळून अपंगत्व येणे हा गंभीर प्रकार असून यासंदर्भात संपूर्ण चौकशीसाठी परवानाधारकांचा साठा तपासून बघून त्याचबरोबर संबधितांकडून अटी, शर्तीचे उल्लंघन उघड झाल्यास परवानाधारकाविरुद्ध योग्य ती कायदेशीर कारवाई करण्यात येईल, असं धारणीचे नायब तहसीलदार अनिल नाडेकर यांनी सांगितलं.