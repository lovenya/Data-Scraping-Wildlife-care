पुणे : भारतीय सर्पविज्ञान संस्थेचे अध्यक्ष आणि पिंपरी महापालिकेच्या बहिणाबाई चौधरी उद्यानाचे माजी संचालक अनिल राजाराम खैरे (वय ६५) यांचे अल्पशा आजाराने रविवारी निधन झाले. त्यांच्यामागे पत्नी आणि मुलगा असा परिवार आहे.

सर्पतज्ज्ञ नीलिमकुमार खैरे हे त्यांचे ज्येष्ठ बंधू होत. अनिल खैरे यांनी चार दशकांहून अधिक काळ सर्वसामान्यांमध्ये वन्यप्राणी आणि सर्पविश्वाबद्दल सहजसोप्या भाषेत जागृती करण्याचे उल्लेखनीय कार्य केले. भारतीय सर्पविज्ञान संस्था कात्रज सर्पोद्यान आणि अनाथ प्राणी पक्षी अनाथालयाचे व्यवस्थापन सांभाळते. या संस्थेचे अनिल खैरे अध्यक्ष होते. याच संस्थेच्या वतीने पिंपरी महापालिकेच्या बहिणाबाई चौधरी उद्यानाचे संचालक म्हणून त्यांनी काम सांभाळले होते.
    by Taboolaby TaboolaSponsored LinksSponsored LinksPromoted LinksPromoted LinksYou May LikeGet AI PCs for businessIntel
संग्रहालयाची जबाबदारी स्वीकारण्यापूर्वी खैरे यांनी आयटीआय शिक्षण घेऊन टेल्को कंपनीत काही वर्षे नोकरी केली. सर्पतज्ज्ञ नीलिमकुमार खैरे यांच्याप्रमाणेच त्यांनाही निसर्ग संवर्धनाची आवड निर्माण झाली. वन्यजीव संवर्धनाशी निगडित काम करणाऱ्यांबरोबर त्यांचा नियमित संवाद सुरू होता. त्यांनी इंग्लंडमधील ‘जर्सी वाइल्डलाइफ कन्झर्व्हेशन ट्रस्ट’ (सध्याची ड्यूरेल वाइल्डलाइफ ट्रस्ट) येथे प्रशिक्षण घेतले होते. त्यांनी पिंपरी-चिंचवडच्या बहिणाबाई चौधरी उद्यानाचे संचालक म्हणूनही काम पाहिले. वन्य जीव वाचवण्यासाठी त्यांचा सक्रिय पुढाकार असायचा. पुण्यातील कोंढवा भागात आलेला बिबट्या सुरक्षितरीत्या पकडून निसर्गात सोडण्याची मोहीम त्यांच्या नेतृत्वाखाली झाली होती. वस्तीत आलेल्या बिबट्यासह इतर अनेक वन्यप्राण्यांच्या बचाव मोहिमांमध्ये त्यांचा सहभाग होता. हार्पिटन या नावाचे शास्त्रीय संशोधन निबंध असलेले नियतकालिक प्रसिद्ध करण्यात त्यांचा मोठा वाटा होता.