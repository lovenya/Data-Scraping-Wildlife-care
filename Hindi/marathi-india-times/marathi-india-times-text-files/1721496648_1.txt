म. टा. प्रतिनिधी, नाशिक

नाशिकमधील चार तालुक्यांना राखीव संवर्धन क्षेत्राचा दर्जा देण्यात आला आहे. राज्य मंत्रीमंडळाच्या वन्यजीव मंडळाच्या बैठकीत याबाबतचा निर्णय झाला. त्र्यंबकेश्वर, इगतपुरी, कळवण आणि बागलाण तालुक्यातील मोरागड या ठिकाणी मिळून ३१२ चौरस किलोमीटर वन क्षेत्र संवर्धित केले जाणार आहे. यामुळे नाशिकच्या निसर्ग आणि वन्यजीव संवर्धन अधिक मजबूत होण्यास मदत होणार आहे.

महाराष्ट्र राज्य वन्यजीव मंडळाची १८ वी बैठक सोमवारी (दि. ६) मुख्यमंत्री उद्धव ठाकरे यांच्या अध्यक्षतेखाली घेण्यात आली. या बैठकीत राज्यात ६९२.७४ चौरस किलोमीटर क्षेत्राच्या नवीन १२ संवर्धन राखीव क्षेत्र आणि विस्तारित लोणारसह तीन अभयारण्य घोषित करण्यास मान्यता देण्यात आली आहे. यानुसार नाशिक जिल्ह्यात चार तालुक्यांमध्ये संवर्धन क्षेत्र करण्याचा निर्णय झाला आहे. कळवणमध्ये तीस गावे, त्र्यंबकेश्वरात ३३ गावे आणि इगतपुरीत २८ गावांचा समावेश असेल. ज्या ठिकाणी सलग वन क्षेत्र आहे. त्या ठिकाणी राखीव वन संवर्धन क्षेत्र असेल. यासाठी नाशिकमधून दहा प्रस्ताव सादर झाले होते. यापैकी चार तालुक्यांच्या प्रस्तावावर शिक्कामोर्तब झाल्याची माहिती उपवनसंरक्षक पंकज गर्ग यांनी दिली. विशेष म्हणजे, राज्यातील सर्वात पहिल्या राखीव वन संवर्धन क्षेत्राचा दर्जा नाशिकच्या बोरगडला आहे. या क्षेत्राला राखीव संवर्धन केल्यावर राज्यात ही संकल्पना अंमलात आली. यापाठोपाठ नाशिकमध्ये यापूर्वीपासून अंजनेरी, राजापूर-ममदापूर, पांडवलेणी, चामरलेणीसह इतर राखीव वन संवर्धन क्षेत्र आहेत. तिथे नवीन प्रकल्पांसह निसर्ग राखण्यासह समृद्धता वाढविण्यासाठी प्रयत्न होणार आहेत. यामुळे या ठिकाणी होणारे अवैध उत्खनन, जंगलतोड, चराई यासह इतर गोष्टींवर लवकरच निर्बंध लागू होणार आहेत.
    by Taboolaby TaboolaSponsored LinksSponsored LinksPromoted LinksPromoted LinksYou May LikeGet AI PCs for businessIntel
....

तालुका : क्षेत्र (चौ.किमी)

त्र्यंबकेश्वर : ९६.९७

इगतपुरी : ८८.४९

कळवण : ८४.१२

मोरागड (बागलाण) : ४२.८७

...

मुक्ताई-भवानी वनक्षेत्राला अभयारण्याचा दर्जा

जळगाव : जळगाव जिल्ह्यातील वाघांचा अधिवास असलेल्या मुक्ताईनगर तालुक्यातील मुक्ताई-भवानी वनक्षेत्राला अखेर वन्यजीव अभयारण्य म्हणून घोषित करण्यात आले आहे. या वनक्षेत्रातील आठ वाघांचा हक्काचा अधिवास सुरक्षित होणार आहे, तर जिल्ह्यातील पर्यटनालादेखील चालना मिळणार आहे.