एकशिंगी गेंडा म्हटले की चटकन् आसामचे नाव डोळ्यासमोर येते. पण अन्य काही राज्यांतही हिमालयाच्या पायथ्याच्या क्षेत्रामध्ये एकशिंगी गेंड्याच्या संवर्धनाचे प्रयत्न सुरू आहेत. या दृष्टीने उत्तर प्रदेशातील दुधवा व्याघ्र प्रकल्पात मागील चार दशकांपासून सुरू असलेल्या प्रकल्पात एकशिंगी गेंड्यांची संख्या ४६वर गेल्याचे ताज्या सर्वेक्षणात आढळून आले आहे. त्यामुळे, एकशिंगी गेंड्यांना दुधवा प्रकल्प मानवल्याचे दिसत आहे.

कपाळावर आठ ते २५ इंचांपर्यंत लांबीचे एकच शिंग असलेला हा गेंडा प्रामुख्याने भारतीय उपखंडात आढळतो. मात्र, भारत-नेपाळ सीमेवरील तराई प्रदेशातून शंभरेक वर्षांपूर्वीच तो नामशेष झाला होता. त्यामुळे तराई पट्ट्यातील दुधवा व्याघ्र प्रकल्पात एकशिंगी गेंडा पुन्हा वसवण्यासाठी १९८४ मध्ये ‘ऱ्हायनो प्रोजेक्ट’ सुरू करण्यात आला. दुधवाचे अनुकूल वातावरण, आरोग्यदायी अधिवास, समृद्ध वनस्पती आणि प्राणीदुनिया हे या गेंड्यांसाठी उपयुक्त ठरले. त्यामुळे नव्याने येथे आलेल्या एकशिंगी गेंड्यांची संख्या २०१८मध्ये ३८पर्यंत गेली. १५ ते १७ मार्च या कालावधीत एकशिंगी गेंडा पुनर्वसन क्षेत्राच्या ४१ चौरस किलोमीटर भागात केलेल्या सर्वेक्षणात हा आकडा ४६ वर गेल्याचे स्पष्ट झाले. दुधवा वन विभागाचे अधिकारी आणि वाइल्ड लाइफ इन्स्टिट्यूट ऑफ इंडिया आणि डब्ल्यूडब्ल्यूएफचे तज्ज्ञ यांनी ही सर्वेक्षण केले. सात पथकांनी हत्तींच्या पाठीवर बसून शारीरिक वैशिष्ट्ये आणि प्रत्येक जनावराला दिलेला अनन्य आयडी या आधारे त्यांची मोजदाद केली. त्यानुसार, सोनारीपूर येथे ४०, तर बेलरायन क्षेत्रात सहा गेंडे असल्याची नोंद झाली.
    by Taboola by Taboola Sponsored Links Sponsored Links Promoted Links Promoted Links You May LikeIntelGet AI PCs for businessIntel
पर्यावरणातील बदलामुळे एकशिंगी गेंड्यांमध्ये काही बदल झाले आहेत का, याचा अभ्यास करण्यासाठी तज्ज्ञांनी या एकशिंगी गेंड्यांचे नमुनेही घेतले आहेत. त्यांच्या विश्लेषणानंतर नव्या अधिवासातील अनुकूलनाबद्दल नेमकी माहिती कळेल.