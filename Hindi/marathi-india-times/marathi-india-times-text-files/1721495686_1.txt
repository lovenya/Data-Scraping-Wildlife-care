मुंबई: चेंबूर येथील बंगल्यातील टॉयलेटमध्ये शिरलेल्या पाच फुटी नागाला वाचवण्यात प्राणीमित्र संस्थेच्या स्वयंसेवकांना यश आलं. डायमंड गार्डनमधील गोल्फ व्ह्यूव सोसायटीमधील एका बंगल्यातील टॉयलेटमध्ये हा विषारी नाग अडकला होता.

सोसायटीतील रहिवासी प्रियाज कामत यांनी सांगितलं की, 'साधारण पाच फुटी विषारी नाग दरवाजाखालील मोकळ्या जागेतून टॉयलेटमध्ये शिरला. घरातील सदस्यांनी टॉयलेटच्या दरवाजाखालील मोकळ्या जागेत ब्लँकेट टाकली. त्यानंतर सर्पमित्रांना बोलावलं.' काही वेळानं रेस्क्विंक असोसिएशन फॉर वाइल्डलाइफ वेल्फेअरचे स्वयंसेवक प्रथमेश पांचाळ हे घटनास्थळी पोहोचले आणि त्यांनी विषारी नागाला पकडलं. 'साधारण पाच फुटांचा विषारी नाग होता. त्याला पकडण्याचा प्रयत्न केला. पण तो हाती लागत नव्हता. अखेर शर्थीच्या प्रयत्नानंतर त्याला पकडलं,' असं पांचाळ यांनी सांगितलं. आमच्या गार्डन परिसरात साप नेहमीच दिसतात, असं कामत यानी सांगितलं.