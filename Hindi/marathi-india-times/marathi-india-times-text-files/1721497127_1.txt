आसाममधील वन्यजीव शास्त्रज्ञ डॉ. पूर्णिमा देवी बर्मन यांची संयुक्त राष्ट्रसंघाच्या सर्वोच्च पर्यावरण सन्मानासाठी झालेली निवड ही सर्व भारतीयांसाठी अभिमानाची बाब आहे. यापूर्वी, पंतप्रधान नरेंद्र मोदी यांनाही हा पुरस्कार मिळाला आहे; यावरून त्याचे मोल लक्षात यावे. निसर्गाच्या सान्निध्यातील बालपण आणि आजीचे निसर्गप्रेमाचे संस्कार यांमुळे आकर्षक करिअरचा मोह सोडून त्यांनी संवर्धनाचा आणि त्यासाठी चळवळीचा मार्ग निवडला. ‘ग्रेटर ॲडज्युटंट स्टॉर्क’ ही नामशेष होऊ पाहणारी बगळ्याची प्रजाती वाचविण्याची त्यांची चळवळ म्हणूनच उभी राहू शकली. ब्रह्मपुत्रेच्या किनारी त्यांचे बालपण गेले. आजीने शिकविलेल्या पक्ष्यांच्या गाण्यांमधून त्यांचे निसर्गाशी नाते जडले. त्यातूनच या कामाची प्रेरणा त्यांना लाभली. आशियात आढळणाऱ्या या बगळ्याच्या प्रजातीचे फक्त हजार-बाराशे पक्षी शिल्लक असून त्यातील ७५ टक्के आसाममध्ये आहेत, हे लक्षात आल्यानंतर त्यांना नामशेष होण्यापासून रोखण्याचा ध्यास डॉ. पूर्णिमा यांनी घेतला. या चळवळीत अनेकजण हत्ती किंवा गेंड्यासारख्या प्रजातींसाठी काम करीत असताना, त्यांनी या बगळ्यांच्या संवर्धनाचे काम हाती घेतले. त्यासाठी त्यांनी आपल्या पीएचडीकडेही दुर्लक्ष केले. हे एकट्या-दुकट्याचे काम नाही, असे लक्षात आल्यानंतर त्यांनी महिला संघटनांचे काम सुरू केले.

प्रारंभी पाककृती स्पर्धा, धार्मिक कार्यक्रम, पथनाट्ये आणि समूहनृत्यासारखे कार्यक्रम आयोजित करून त्यांना निसर्ग संवर्धनाचे महत्त्व पटवून दिले. या पक्ष्यांचे रक्षण करण्याचे ध्येय त्यांनी आपल्या संस्कृतीशी जोडून घेतले. त्यातूनच ‘हार्गिला आर्मी’ ही महिला संघटना उभी राहिली. सध्या या संघटनेच्या दहा हजारांहून अधिक सदस्य असून, पक्ष्यांची घरटी वाचविणे, जखमी पक्ष्यांवर उपचार करून त्यांचे पुनर्वसन करणे आणि या प्रजातीचे संवर्धन करण्यासाठी जनजागृती अशी कामे त्या संघटनेमार्फत केली जातात. या कामासाठी त्यांना देशातील सर्वोच्च नारीशक्ती सन्मान; तसेच ‘ग्रीन ऑस्कर’ मानला जाणारा व्हिटली पुरस्कार, अशा अनेक राष्ट्रीय-आंतरराष्ट्रीय पुरस्कारांनी गौरविण्यात आले आहे. वेगळ्या वाटेवरील प्रवासाचा हा सन्मान साऱ्या महिलांसाठीही प्रेरणादायी आहे.