म. टा. विशेष प्रतिनिधी, मुंबई : मुंबईतील दाट वस्तीत वसलेल्या बोरिवलीतील संजय गांधी राष्ट्रीय उद्यानाच्या अधिवासातील ‘महाराजा’ बिबळ्याने विशिष्ट कालावधीत तब्बल ८४ चौरस किमीहून अधिक भूभागात पदभ्रमण केले. त्यापाठोपाठ ‘जीवन’ या अन्य बिबळ्याने २४ चौ. किमी अंतर कापले. उद्यानातील काही बिबळ्यांचा जीवनपट समजून घेण्यासाठी दोन वर्षे केलेल्या अभ्यासात बिबळ्यांची भ्रमणकथा उलगडली आहे. महाराजाने मुंबईसह थेट तुंगारेश्वर अभयारण्यात जाण्यासाठी रस्ते ओलांडून प्रवास केल्याचे आढळले.

संजय गांधी राष्ट्रीय उद्यानाच्या अधिवासातील पाच बिबळ्यांचा मागोवा घेण्याच्या उद्देशाने ‘जीपीएस टेलिमेट्री’चा वापर यशस्वी ठरला आहे. ऑगस्ट, २०२० ते ऑगस्ट, २०२२ कालावधीत पाच बिबळ्यांनी प्रवास केलेले भाग, खाद्य, जंगलालगतचे रस्ते, महामार्ग ओलांडणे, बिबळ्यांची विश्रांतीची जागा, पिल्लांची काळजी घेण्यासाठीच्या गुहा, मानवांशी परस्परप्रक्रिया आदींचा अभ्यास प्रकल्पात करण्यात आला. या अभ्यासात सावित्री, महाराजा, क्रांती, जीवन, तुलसी अशा पाच नर-मादी बिबळ्यांवर जीपीएस टेलिमेट्री तंत्रज्ञानसज्ज रेडिओ कॉलरचा उपयोग करण्यात आला. या अभ्यासात वन अधिकारी, कर्मचाऱ्यांसह संशोधकांच्या चमूने माहिती संकलनासाठी सुमारे ७०० किमीची पायपीट केली.
    by Taboola by Taboola Sponsored Links Sponsored Links Promoted Links Promoted Links You May LikeMitsubishi ElectricDelivering power efficiencyMitsubishi ElectricLearn More
Mothers day: आईचे कष्ट बघून काळीज तुटलं, पालघरमध्ये नववीच्या मुलाने घराबाहेर खोदली विहीर
मानव आणि वन्यजीव संघर्षामुळे संजय गांधी राष्ट्रीय उद्यानाचे नाव अनेकदा चर्चेत असते. त्या अनुषंगाने उद्यानाच्या अधिवासातील चलाख मानल्या जाणाऱ्या बिबळ्यांचे वावरणे नेमके कसे असते, हे समजून घेण्याचा प्रयत्न करण्यात आला. त्याचा अभ्यास करण्यासाठी राज्याच्या वन विभागासह वाइल्डलाइन कन्झर्वेशन सोसायटी-इंडिया यांनी संयुक्त प्रकल्प राबविला. ‘बिबळे आणि त्यांच्या मानवाशी होणाऱ्या परस्परक्रिया’ संशोधन प्रकल्प राबविण्यात आला. त्यात बिबळ्यांचा अधिवास, मानवी वस्तीशी निगडित भूभागाचा वापर समजून घेण्यासाठी जीपीएस, कॅमेरा ट्रॅपमधील छायाचित्रांचा वापर करण्यात आला.

दोन टप्प्यांतील या प्रकल्पातून उद्यानातील बिबळ्यांच्या वावरासंदर्भातील शास्त्रीय गाभा असलेला अभ्यास हाती लागला आहे. वन विभाग, वाइल्डलाइन कन्झर्वेशन सोसायटी-इंडिया (डब्ल्यूसीएसआय), रोहिणी नीलेकेणी फिलान्थ्रॉपीज, डीबीसी बँक, रिलायन्स फाउंडेशन, वाइल्डलाइफ कन्झर्वेशन ट्रस्ट, वाइल्डलाइफ एसओएस या प्रकल्पात सहभागी होते. हा अहवाल बुधवारी प्रधान मुख्य वनसंरक्षक नितीन काकोडकर, अतिरिक्त प्रधान मुख्य वनसंरक्षक डॉ. व्ही. क्लेंमेंट बेन, उद्यानाचे संचालक जी. मल्लिकार्जुन, डब्ल्यूसीएसआयच्या प्रमुख डॉ. विद्या अत्रेय, संशोधन प्रमुख निकीत सुर्वे, वनपरिक्षेत्र अधिकारी विजय बारब्दे आदी उपस्थित होते.
आनंदाची बातमी! पुणे आणि गोव्याचा प्रवास आणखी वेगवान होणार, तुर्भे रेल्वे उड्डाणपुलाचे रुंदीकरण होणार
बिबळे दिवसभर विश्रांती घेत रात्रीच्या वेळेस शिकारीसाठी निघत असल्याचे रेडिओ कॉलर कॅमेऱ्यातून दिसून आले. या कालावधीत दोन मादी बिबळ्यांच्या पिल्लांचे निरीक्षण, दस्ताऐवजीकरण केले. उद्यानातील वन्यजीव बचाव पथकाच्या सहाय्याने बिबळ्यांवर कॉलर बसविण्यात आली. या पाचपैकी महाराजावर कॉलर बसविण्याचा अनुभव कठीण असल्याचा अनुभव बारब्दे यांनी सांगितला.

नरांचा मादी बिबळ्यांहून अधिक संचार

रेडिओ कॉलर बसविलेल्या नर बिबळ्यांचा संचार मादींपेक्षा सर्वाधिक होता. मादी बिबळ्यांचा विचार केला असता सर्वांत कमी म्हणजे २.८५ चौ. मी. क्षेत्र ठरले. तसेच, देशातील इतर भागांच्या तुलनेत उद्यानाचा अधिवास कमी आहे. त्यामागे उद्यानात भक्ष्य पुरेशा प्रमाणात उपलब्ध असल्याचा अंदाज व्यक्त केला आहे.

भटके कुत्रे लक्ष्य

बिबळ्यांनी उद्यान परिसरात उघड्यावरील कचऱ्यासाठी जमणाऱ्या भटक्या कुत्र्यांना मोठ्या संख्येने लक्ष्य केल्याचे आढळून आले. कॉलर बसविलेल्या पाचही बिबळ्यांनी ९७ शिकार केल्या असून, त्यात भटक्या कुत्र्यांचे प्रमाण अधिक आहे. त्यासह चितळ, सांबर, डुक्करांवरही ताव मारल्याचे निकीत सुर्वे यांनी सांगितले.