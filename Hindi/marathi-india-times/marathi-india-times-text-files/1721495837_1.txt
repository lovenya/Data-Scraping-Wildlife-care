अविनाश कुबल

आपल्या घराबाहेर, शहराबाहेरच्या रस्त्यावरून प्रवास करताना आसपासच्या झाडांवर, विजेच्या तारा किंवा शेताच्या कुंपणावर, पाण्याच्या क्षेत्राच्या आसपास असे जवळपास सर्वत्र वेगवेगळ्या प्रकारचे पक्षी आपणाला दिसत असतात. त्यातल्या काहींची नावे तर काहींच्या सवयी आपल्याला माहीत असतात. काही पक्ष्यांबद्दल आपण ऐकलेले किंवा वाचलेले असते. कधीतरी आपण त्यांना ओळखण्याचा आणि त्यांचे निरीक्षण करण्याचा प्रयत्न करतो आणि नक्की ते आपल्याला माहिती असलेल्या प्रकारेच वागत आहेत किंवा कसे हे ताडून पहात असतो.
    by Taboola by Taboola Sponsored Links Sponsored Links Promoted Links Promoted Links You May LikeIntelGet AI PCs for businessIntel
असे पक्षी निरीक्षण आपल्या ज्ञानात भर टाकणारे असते. हे सारे नकळत घडते, कारण आसपासच्या वनस्पती, प्राणी, तसेच निसर्गातल्या अन्य सर्व गोष्टींचे निरीक्षण करणे आणि त्याद्वारे शिकणे हा मानवी जीवनाचा स्वभावच आहे. सर्व प्रकारच्या वनस्पतींची वाढ ही हवेतला कार्बन-डाय-ओक्साईड शोषूनच होते. सध्या जगाला भेडसावत असलेल्या जागतिक तापमानवाढीच्या समस्येवर जगात वनस्पतीसृष्टी वाढवणे हा अत्यंत महत्वाचा उपाय आहे. जवळपास सर्वच प्रकारच्या पक्ष्यांद्वारे हे काम आपोआप व अत्यंत कसोशीने घडत असते.

पक्षीसंवर्धन क्षेत्रातील ही दोन दिग्गज व्यक्तिमत्वे म्हणजे पाच नोव्हेंबर रोजी जन्मलेले डॉ. मारुती चितमपल्ली आणि १२ नोव्हेंबर रोजी जन्मलेले पद्मविभूषण डॉ. सालेम अली. महाराष्ट्र राज्य वन्यजीव सल्लागार मंडळाने पाच ते १२ नोव्हेंबर दरम्यान पक्षी-सप्ताह साजरा करण्याचा निर्णय नुकताच घेतला. त्यानिमित्ताने आपण पर्यावरण रक्षण आणि पक्षी यांच्या संबंधाकडे नव्याने पाहू शकतो.

सृष्टीतील विविध घटक म्हणजे वनस्पती आणि प्राणी यांच्यापासून आपले अन्न मिळवण्याच्या कृतीद्वारे जवळपास सर्वच प्रकारचे पक्षी निसर्ग संवर्धनाचे काम आपोआप करत असतात. अनेकविध वनस्पतींच्या फुलांचा मधुरस चाखण्यासाठी फुलांवर येणारे फुलटोचे किंवा सूर्यपक्षी हे फुलांच्या परागीकरणाचे काम करत असतात. परागीकरणामुळेच वनस्पतींमध्ये फलधारणा व त्या योगे बीज-निर्मिती होत असते. अशा बीजनिर्मितीद्वारेच वनस्पतींचा पुढे प्रसार होत असतो. त्या वनस्पती पुन्हा नव्याने जन्माला येतात. वेडा राघू, नाचरा आणि स्वर्गीय नर्तक सारखे पक्षी हे वनस्पतींची वाढ कमी करणाऱ्या किडे, कीटक, कृमींचा चट्टामट्टा करून त्यांची संख्या नियंत्रणात ठेवतात आणि वनस्पतींची वाढ अबाधित ठेवण्यासाठी मोठाच हातभार लावतात. मेलेल्या प्राण्यांच्या शरीराचे अवशेष जर कावळे, घारीं आणि गिधाडांसारख्या पक्ष्यांनी खाऊन नष्ट केले नाहीत तर असे प्राणिज अवशेष कुजल्यामुळे त्यातून मुक्त होणारा मिथेनसारखा वायू जागतिक तापमानवाढीला कारणीभूत ठरतो. हे पक्षी त्या समस्येपासून आपली मुक्तता करतात आणि त्या द्वारे जागतिक तापमानवाढ रोखण्याच्या कार्याला हातभार लावतात.

म्हणूनच जागतिक तापमानवाढ आणि हवामान बदल ह्या समस्यांच्या निराकरणासाठी आपण पक्ष्यांचे अस्तित्व आणि त्यासाठी त्यांचे अधिवास टिकवून ठेवण्यासाठी आटोकाट प्रयत्न करायला हवेत. तसेच ते पक्षी ज्या ज्या अन्नसाखळ्यानचे घटक आहेत त्या निसर्गातल्या सर्व प्रकारच्या अन्नसाखळ्या अबाधित राहतील याची आपण जीवापाड काळजी घेणे देखील अत्यंत आवश्यक आहे. पक्षी सप्ताह साजरा करण्याच्या निमित्ताने हे सर्व ज्ञान, आपलेच म्हणजे मानवाचे पृथ्वीतलावरील भविष्यातील अस्तित्व टिकवून ठेवण्याचे ज्ञान, सर्वांच्या समक्ष नेण्याची सुरुवात व्हायला हवी.