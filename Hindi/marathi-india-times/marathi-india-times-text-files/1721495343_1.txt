म.टा.प्रतिनिधी, नागपूर

पेंच व्याघ्र प्रकल्पातील झालेल्या वाघ शिकार प्रकरणातील शिकाऱ्यांच्या नव्हे तर त्यांना पकडणाऱ्या वनाधिकाऱ्यांच्या पाठीशी राज्य सरकारने उभे राहिले पाहिजे. या प्रकरणात आरोपींना वाचविण्यासाठी राजकीय दबाव येत असल्याने मुख्यमंत्र्यांनी यामध्ये वैयक्तिक लक्ष घालावे, असे आवाहन नागपुरातील वन्यजीव प्रेमींनी मुख्यमंत्र्यांना केले आहे. मुख्यमंत्री व महाराष्ट्र वन्यजीव सल्लागार मंडळाचे अध्यक्ष देवेंद्र फडणवीस यांना याबाबत निवेदन देण्यात येणार आहे. याबाबत बुधवारी धंतोली येथील टिळक विद्यालयात वन्यजीव प्रेमी आणि स्वयंसेवी संस्थांची बैठक आयोजित करण्यात आली होती.

मध्यप्रदेशातील बहेलिया शिकारींना वन विभागाने अटक केल्यानंतर वाघाच्या शिकारीवर प्रतिबंध बसला आहे. मात्र, आता स्थानिकांकडूनच वाघाची शिकार होत असल्याचे पेंच शिकार प्रकरणातून पुढे आले आहे. या प्रकरणात १७ शिकाऱ्यांना ताब्यात घेतल्यानंतर त्यांच्याकडून मोठ्या प्रमाणात वाघाची नखे, मिशा, हाडे, चामडेही तपास यंत्रणेने ताब्यात घेतले होते. त्यात एका माजी जिल्हा परीषद सदस्याचाही समावेश असल्याने खळबळ उडाली होती. त्यानंतर वन कोठडीत असलेला महादेव उईके हा आरोपी फरार झाला. पाच दिवसानंतर त्याचा मृतदेह जंगलात आढळल्यानंतर या प्रकरणाला राजकीय वळण देणे सुरू झाले. ग्रामीण काँग्रेसने तपास करणाऱ्या वनाधिकाऱ्यांना निलंबीत करण्याची मागणी केली. आमदार मल्लिकार्जुन रेड्डी यांनी देखील मृत आरोपीच्या कुटुंबियांना आर्थिक मदत दिली. हा तपास थांबविणे अथवा तपास पुढे जाऊ नये यासाठी दबाव आणला जात आहे. तसेच या प्रकरणी दोषारोप पत्र दाखल केला जाऊ नये असाही प्रयत्न होत असल्याचा आरोप वन्यजीव प्रेमींनी केला आहे.

शिकार प्रकरणात अटक करण्यात आलेले काही आरोपी हे येथील राखीव पेंचच्या जलाशयात मासेमारी करत. तसेच मासेमारीसोबतच ते वाघाची शिकार करीत असल्याचे अटक केल्यानंतर उघड झालेले आहे. अटक केल्यामुळे मासेमारी करणाऱ्यांची संख्या कमी झाली. त्यामुळे मासेमारांना प्रोत्साहन देणाऱ्या मासेमार माफीयाही या आरोपींना सोडविण्यासाठी सक्रीय झाल्याने राजकीय पक्ष पुढे आल्याची चर्चाही या बैठकीत करण्यात आली.

वाघांची शिकार आणि अवैध मासेमारी करणाऱ्यांना प्रतिबंध लावण्याची ही चांगली संधी आहे. त्यामुळेच मुख्यमंत्र्यांनी या प्रकरणात लक्ष घालून तपास करणाऱ्या अधिकाऱ्यांना बळ द्यावी अशी मागणी निवेदनातून केली जाणार असल्याचे बैठकीत एकमताने ठरविण्यात आले.

सृष्टी पर्यावरण संस्थेचे संजय देशपांडे, मानद वन्यजीव रक्षक कुंदन हाते, विनित अरोरा यांच्यासह अन्य कार्यकर्ते यावेळी उपस्थित होते.