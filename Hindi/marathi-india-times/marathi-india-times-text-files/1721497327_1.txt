जगभरात मानवी हस्तक्षेप आणि शहरीकरणाचा रेटा यामुळे अनेक वन्यजीव भरडले जात आहेत. याबाबत सातत्याने चिंता व्यक्त होत आहे. असे असतानाच, कॅरेबियन बेटसमूहातील पोर्टो रिकोमध्ये आढळणाऱ्या जंगली पालीने मात्र शहरी वातावरणाशी जुळवून घेताना, तेथील आवश्यकतेनुसार आपल्या शरीराची उत्क्रांती साधल्याचे निरीक्षण अभ्यासकांनी नोंदवले आहे.

पोर्टो रिकोमधील क्रेस्टेड अॅनोल या तपकिरी रंगाच्या प्रजातीमध्ये हे बदल अभ्यासकांनी टिपले आहेत. या प्रजातीच्या गळ्याजवळ चमकदार नारिंगी रंगाच्या पडद्यासारखी रचना असते. पूर्वी जंगलात आढळणाऱ्या या पाली आता परिस्थितीनुरूप शहरी जीवनाशी अनुकूलन साधत आहेत. शहरी इमारतींमधील भिंती आणि खिडक्या यांसारख्या झाडांपेक्षा अधिक गुळगुळीत पृष्ठभागांवर चांगली पकड घेता यावी, या दृष्टीने या पालींमध्ये विशेष खवले विकसित झाले आहेत. त्याखेरीज, खुल्या जागेत लांबवर उडी मारता यावी, यासाठी या पालीच्या पायांची लांबीही हळूहळू वाढली आहे, असे निरीक्षण शास्त्रज्ञांनी अभ्यासांती नोंदवले आहे. यासंदर्भातील अभ्यास नुकताच ‘प्रोसिडिंग्ज ऑफ द नॅशनल अकॅडमी ऑफ सायन्सेस’ने प्रसिद्ध केला आहे.
    by Taboolaby TaboolaSponsored LinksSponsored LinksPromoted LinksPromoted LinksYou May LikeGet AI PCs for businessIntel
या अभ्यासात अॅनोलिस क्रिस्टाटेलस या जातीच्या ९६ पालींचा तपशीलात अभ्यास करण्यात आला. त्यामध्ये जंगलात राहणाऱ्या पालींची जनुकीय रचना आणि पोर्टोरिकोच्या शहरातील पालींची रचना यांचा तुलनात्मक अभ्यास करण्यात आला. त्यावेळी, या प्रजातीमधील ३३ जीन्स हे शहरीकरणाच्या प्रक्रियेशी संबंधित असल्याचे शास्त्रज्ञांना आढळले. पालीच्या या जातीचे आयुर्मान साधारण सात वर्षांचे असते. त्यांच्यामधील हे बदल अत्यंत वेगाने म्हणजेच ३० ते ८० पिढ्यांदरम्यान होतात, असे अभ्यासकांनी नोंदवले आहे. जगभरात शहरीकरण वाढत असताना, विविध जीव त्यांच्याशी कसे जुळवून घेतात हे अभ्यासणे आणि सर्व प्रजातींना योग्य ठरतील अशी शहरे विकसित करणे महत्त्वाचे आहे, असे मत ‘न्यूयॉर्क युनिव्हर्सिटी’तील जीवशास्त्राच्या प्राध्यापक क्रिस्टीन विनशेल यांनी व्यक्त केले.