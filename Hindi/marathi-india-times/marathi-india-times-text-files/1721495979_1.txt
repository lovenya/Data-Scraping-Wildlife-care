म. टा. वृत्तसेवा, ठाणे

हौसेला मोल नसले तरी मनापासून जपलेल्या छंदातून अमूल्य काहीतरी नक्कीच गवसू शकते. व्यावसायिक छायाचित्रण करणाऱ्या बदलापूरमधील तरुणांना नुकताच याचा अनुभव आला आहे. वन्यजीवन आणि पर्यावरणाला वाहिलेल्या सँक्चुअरी एशिया या मासिकाच्या छायाचित्रण स्पर्धेत यंदा बदलापूरमधील तिघांच्या छायाचित्रांना पारितोषिके जाहीर झाली आहेत. या आंतरराष्ट्रीय पुरस्कारांमुळे बदलापूरच्या शिरपेचात मानाचा तुरा खोवला गेला आहेच, शिवाय महानगरांलगतच्या जंगलात असलेल्या समृद्ध जैवविविधतेवरही शिक्कामोर्तब झाले आहे.

आशिया खंडातील विविध देशांमधून आलेल्या हजारो प्रवेशिकांमधून यंदा बदलापूरमधील प्रतिक उदय प्रधान यांनी काढलेल्या 'वेताळ माशी' (फँन्टम क्रेन फ्लाय) या कीटकाच्या छायाचित्रास दीड लाख रुपयांचे प्रथम पारितोषिक मिळाले आहे. योगायोगाने बदलापूरच्याच सीताराम राऊळ या तरुणाने टिपलेल्या वटवाघुळाच्या छायाचित्रास ५० हजार रुपयांचे द्वितीय पारितोषिक विभागून मिळाले. त्याचप्रमाणे मंदार घुमरे याने काढलेल्या अळिंबी आणि पतंगाच्या छायाचित्रास उत्तेजनार्थ पारितोषिक मिळाले आहे. विशेष म्हणजे हे तिघेही व्यावसायिक छायाचित्रण करणाऱ्या बदलापूरमधील एका समूहाचे सदस्य आहेत.

शहरात चुकून येणाऱ्या वन्यजीवांची सुटका करून त्यांना पुन्हा जंगलात सोडण्याच्या सवयीतून हे तरुण निसर्ग निरीक्षण करू लागले. काही काळ सर्पमित्र म्हणूनही त्यांची ओळख होती. अशा प्रकारची कामे करताना जंगलातील वन्यजीवांची हालचाल ते कॅमेऱ्याने टिपू लागले. लग्न तसेच इतर समारंभांचे छायाचित्रण करण्याचा या तरुणांचा व्यवसाय आहे. हल्ली विवाहपूर्व छायाचित्रणाचे प्रस्थ वाढल्याने हा व्यवसाय विस्तारला आहे. सध्या बदलापूरमधील आठ जण मिळून हे काम करतात. उर्वरित वेळेत वन्यजीव छायाचित्रणाची हौस भागवितात. प्रतिक प्रधान आणि त्यांचे इतर सहकारी गेल्या दहा-बारा वर्षांपासून परिसरातील जंगलात वन्यजीवांचे छायाचित्रण करीत आहेत.

स्थानिक जंगलातील निसर्गाचे दर्शन

माथेरान, बारवी परिसरातील वनसंपदा, बदलापूर शहराबाहेरील पनवेलच्या वेशीवरील जंगल या भागात फिरून हे तरुण आपली छायाचित्रणाची हौस भागवितात. प्रत्येक ऋतूमध्ये दिसणारी निसर्गाची विविध रूपे त्यांनी कॅमेऱ्यात टिपली आहेत. त्यांच्या या वन्यजीव छायाचित्रण कलेला अनेक मान्यवरांनी दाद दिली आहे. यापूर्वीही त्यांना काही पारितोषिके मिळाली आहेत. त्यांच्या या कलेतून शहरालगतच्या जंगलातील जैवविविधतेची सचित्र नोंद होऊ शकली आहे.

लग्न अथवा तत्सम समारंभाचे छायाचित्रण हा आमच्या उदरनिर्वाहाचा भाग आहे. त्याला प्राधान्य देऊन उर्वरित काळ मात्र आम्ही जंगलांमध्ये रमतो. कॅमेऱ्याने तेथील निसर्ग आणि वन्यप्राण्यांना, पक्षांना टिपतो. अनेकदा एकेका फोटोसाठी तासनतास वाट पहावी लागते. मात्र मनासारखे छायाचित्र आले की केलेल्या कष्टांचे चीज होते. सँक्चुअरी एशियासारख्या प्रतिष्ठीत मासिकाच्या स्पर्धेत पुरस्कार मिळाल्याने आमचा उत्साह द्विगुणीत झाला आहे.

- प्रतिक प्रधान, वन्यजीव छायाचित्रकार, बदलापूर