म. टा. वृत्तसेवा, वाशीम

वन्यजीव सुरक्षेच्या मुद्द्यावरून वादात अडकलेल्या अकोट-खंडवा ब्रॉडगेज रेल्वेचा मार्ग मोकळा झाला आहे. हिवरखेड-सोनाळा-जळगाव जामोद-उसरणी-खकनार असा हा मार्ग जाईल. गृहमंत्री अमित शहा यांच्या अध्यक्षतेखाली झालेल्या २५व्या वेस्टर्न झोन कौन्सिलच्या बैठकीत हे स्पष्ट करण्यात आले. मुख्यमंत्री उद्धव ठाकरे आणि खासदार प्रतापराव जाधव यांनी हा मार्ग सूचविला होता. या मार्गाच्या निमित्ताने आंध्र प्रदेश, तेलंगण, महाराष्ट्र, मध्य प्रदेश, राजस्थान या राज्यांतून जाणारा काचीकुडा-जयपूर या रेल्वेमार्गाच्या आशा वाढल्या आहेत. या मार्गासाठी 'मटा'ने पाठपुरावा केला होता.

पूर्णा-खंडवा या मीटरगेज मार्गाचे ब्रॉडगेजमध्ये रुपांतर व्हावे म्हणून तत्कालीन खासदार पुंडलिकराव गवळी यांनी प्रयत्न केले. ममता बॅनर्जी या रेल्वेमंत्री असताना खासदार भावना गवळी यांनी या प्रकल्पासाठी दहा कोटी रुपयांचे टोकन दिले होते. यात पूर्णा-अकोला आणि खंडवा-अकोला असे दोन टप्पे करण्यात आले होते. पूर्णा-अकोला या रेल्वेमार्गाचे काम २००८मध्ये पूर्णत्वास गेले. पण, अकोला-खंडवा या रेल्वेमार्गाचे काम अकोट ते तुकईथड या २९ किमी मार्गामुळे रखडले होते. वाघाच्या अधिवासाचा प्रश्न आणि मेळघाटमधील निसर्गसंपदेमुळे हे काम रेंगाळले. वातावरण तापू लागताच केंद्रीय व्याघ्र संवर्धन प्राधिकरणाने २०१५मध्ये त्रिसदस्यीय समिती गठीत केली. या समितीनेसुद्धा दोन पर्यायी मार्ग वन्यजीव उपाययोजनांसह डिसेंबर २०१७मध्ये केंद्र शासनाला कळविले. भाजप, वंचित बहुजन आघाडी, शिवसेनेने या मार्गावरून मत मांडण्यास सुरुवात केली.
    by Taboolaby TaboolaSponsored LinksSponsored LinksPromoted LinksPromoted LinksYou May LikeA single mother is losing her son. Help a maid's son get a liver transplant!Donate For HealthLearn More
राज्यात महाविकास आघाडीचे सरकार आल्यानंतर खासदार जाधव यांनी अकोला-खंडवा हा मार्ग अकोला-अकोट-तुकईथड-खंडवा मार्गे न नेता हिवरखेड-सोनाळा-जळगाव जामोद-उसरणी-खकनार असा व्हावा म्हणून प्रयत्न केले. आधीच्या रेल्वे मार्गावर आक्षेप घेताना हा मार्ग कोअर एरियातून जाणार असल्यामुळे वाघांच्या अधिवासावर गदा येईल. या मार्गामुळे औद्योगिक, पर्यावरण, पर्यटन याचा या दृष्टीने काही फायदा होणार नाही, असा आक्षेप नोंदविला होता. मुख्यमंत्री उद्धव ठाकरे यांनी बैठक घेऊन हा मार्ग खासदारांनी सूचविल्याप्रमाणे व्हावा यादृष्टीने केंद्र शासनाकडे पत्रव्यवहार केला. भारतीय वन्यजीव संस्थेनेदेखील या भागातून रेल्वेमार्गाचे ब्रॉडगेज करावे, अशी सूचना केली होती. शिवसेना या मार्गासाठी आक्रमक असताना अकोल्याचे भाजपचे खासदार संजय धोत्रे, अमरावतीच्या खासदार नवनीत राणा यांनी हा मार्ग अकोला-अकोट-तुकईथड-खंडवा या मार्गेच व्हावा या दृष्टीने प्रयत्न केले होते. अ‍ॅड. प्रकाश आंबेडकर यांनी या रेल्वेमार्गाचे रुंदीकरण व्हावे असे खा. जाधव आणि धोत्रे यांना वाटत नाही. या प्रश्नाला ते वेगवेगळ्या मार्गाने बगल देत असल्याचा आरोप केला होता. तर जनमानसातून हा मार्ग व्हावा, अशी अपेक्षा व्यक्त होत होती.

'उत्तर-दक्षिणेला जोडणारा

मार्ग अस्तित्वात येणार'

बऱ्हाणपूरपासून दक्षिणेला जोडणारा रेल्वे मार्ग या नव्या बदलामुळे अस्तित्वात येणार आहे. हिवरखेड, तेल्हारा, जळगाव-जामोद, संग्रामपूर या तालुक्यांचे भाग्य उजळणार आहे. जवळपास अडीच लाख लोकांना या रेल्वेमार्गाचा फायदा होणार आहे. आदिवासी भागात विकासाची गंगा पोहचणार आहे. मुख्यमंत्री उद्धव ठाकरे यांनी यासाठी घेतलेला पुढाकार व केंद्रीय नेतृत्वाने या मार्गासाठी घेतलेली सकारात्मक भूमिका यामुळे हा नवीन रेल्वेमार्ग आता अस्तित्वात येणार असल्याचे बुलडाण्याचे खासदार प्रतापराव जाधव यांनी 'मटा'शी बोलताना सांगितले.

पूर्वीचा मार्ग

अकोला-अकोट-तुकईथड-खंडवा

मंजूर मार्ग

हिवरखेड-सोनाळा-जळगाव जामोद-उसरणी-खकनार