वनस्पती, प्राण्यांच्या आक्रमक प्रजाती स्थानिक जैवविविधतेपुढील पाच महत्त्वाच्या धोक्यांपैकी एक आहेत. मागील जवळजवळ अर्धशतकात या प्रजातींना आळा घालण्यासाठी जगभरात १२० अब्ज डॉलर खर्च झाला. मात्र, हे प्रयत्न फोल ठरले आहेत. या आक्रमक वनस्पतींवर नियंत्रण मिळवण्यात महाकाय शाकाहारी प्राणी महत्त्वाची भूमिका बजावतात, असे निष्कर्ष भारतातील नुकत्याच झालेल्या अभ्यासात मांडण्यात आले आहेत. शाकाहारी प्राण्यांचे अन्न असल्याने तसेच त्यांच्याकडून पायदळी तुडवले जात असल्याने आक्रमक वनस्पतींना नैसर्गिकरित्या वेसण घातली जाते, असे यात नमूद करण्यात आले.

उत्तराखंडमधील ‘वाइल्डलाइफ इन्स्टिट्यूट ऑफ इंडिया’ आणि डेन्मार्कमधील अरहस युनिव्हर्सिटी (Aarhus University) यांनी हा अभ्यास केला. स्थानिक वनस्पतींनी कित्येक सहस्रकांपासून या महाकाय शाकाहारी प्राण्यांसोबत सहजीवनाची कला अंगिकारलेली असते. त्यामुळे या शाकाहारी प्राण्यांना तोंड देऊन टिकून राहण्याचे जीवनकौशल्य त्यांच्यामध्ये उत्क्रांत झालेले असते. आक्रमक प्रजातींमध्ये मात्र हा चिवटपणा नसतो. त्यामुळे बाहेरून आलेल्या आक्रमक प्रजाती स्थानिक वनस्पतींवर शिरजोर होऊ नयेत, यासाठी मोठ्या आकाराच्या शाकाहारी प्राण्यांचा नैसर्गिक अस्त्र म्हणून वापर शक्य आहे, असे निष्कर्ष ‘नेचर इकॉलॉजी अँड इव्होल्यूशन’ मध्ये प्रसिद्ध झालेल्या अभ्यासात मांडण्यात आले आहेत.
    by Taboola by Taboola Sponsored Links Sponsored Links Promoted Links Promoted Links You May LikeIntelGet AI PCs for businessIntel
एक टनाहून अधिक वजनदार असलेल्या महाकाय शाकाहारी (मेगा-हर्बिव्होरस) प्राण्यांवर हे संशोधन आधारित होते. भारतात या गटात हत्ती, गेंडा, जंगली म्हैस, भारतीय गवा यांचा समावेश होतो. या महाकाय शाकाहारींची संख्या आणि स्थानिक-आक्रमक वनस्पतींमधील संतुलन यामध्ये परस्परसंबंध असल्याचे शास्त्रज्ञांनी दाखवून दिले. म्हणजेच, जिथे महाकाय शाकाहारींची संख्या अधिक, तिथे स्थानिक वनस्पती अधिक आणि आक्रमक वनस्पती कमी असतात, असे आढळले. अर्थात, काही ठिकाणी आक्रमक वनस्पती एवढ्या उंचीवर आणि घनदाट आहेत की, महाकाय शाकाहारी प्राणी तिथपर्यंत पोहोचू शकत नाहीत. दुसरीकडे, आक्रमक प्रजातींविरोधातील लढ्यात लहान, मध्यम आणि मोठ्या आकाराच्या शाकाहारी प्राण्यांचाही वापर यासाठी करता येईल. पुनर्वनीकरणाच्या प्रकल्पासाठी हरणे, म्हशी, गुरे आणि घोडे यांचा संमिश्र वापर उपयुक्त ठरू शकतो, याकडे संशोधकांनी लक्ष वेधले आहे.