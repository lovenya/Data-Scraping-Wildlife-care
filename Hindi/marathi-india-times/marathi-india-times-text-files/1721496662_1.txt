म. टा. प्रतिनिधी, पुणे

वन्यप्राण्यांचा पहिला हक्क असलेली राज्यातील दहा धोकाग्रस्त वन्यजीव अधिवास (क्रिटिकल वाइल्डलाइफ हॅबिटॅट) जाहीर करण्यात आली आहेत. पुणे वन विभागांतर्गत येणाऱ्या मयुरेश्वर-सुपे या चिंकारा हरणांचे; तसेच नगर जिल्ह्यातील देऊळगाव- रेहकुरी या काळ‌वीट अभयारण्याचा यात समावेश आहे. एकाच वेळी १० धोकाग्रस्त वन्यजीव अधिवास जाहीर करणारे महाराष्ट्र हे देशातील पहिलेच राज्य ठरले आहे.

मुख्यमंत्री उद्धव ठाकरे यांच्या अध्यक्षतेखाली झालेल्या राज्य वन्यजीव मंडळाच्या १८व्या बैठकीत हा निर्णय घेण्यात आला. जाहीर केलेल्या १० अधिवासांचे प्रस्ताव आता केंद्रीय पर्यावरण आणि वनमंत्रालयाला पाठविण्यात येणार आहेत. राज्यातील सर्व संरक्षित क्षेत्रातील धोकाग्रस्त वन्यजीव अधिवासांच्या प्रस्तावाचे परीक्षण करण्यासाठी मंडळाने उपसमित्या स्थापन केल्या आहेत.

अनुसूचित जनजाती व इतर पारंपरिक वनवासी अधिनियम २००६नुसार, वनवासी अनुसूचित जनजाती व इतर पारंपरिक वनवासी यांच्या हक्कांना आता कायदेशीर मान्यता मिळाली आहे. त्यानुसार संरक्षित क्षेत्रात मालकी हक्क सांगणाऱ्या गावकऱ्यांच्या अर्जांची छाननी करण्याचे, हक्क सिद्ध करणाऱ्यांना मोबदला देण्याची प्रक्रिया या समित्यांकडून सध्या सुरू आहे. अभयारण्ये व राष्ट्रीय उद्यानांमध्ये वन्यजीव संवर्धनासाठी वनहक्क कायद्याच्या कलम दोन (ब)नुसार धोकाग्रस्त वन्यजीव अधिवास घोषित करणेही गरजेचे आहे. त्यानुसार जी अभयारण्ये वन हक्क दाव्यांच्या प्रक्रियेतून मुक्त झाली आहेत, अशा दहा अभयारण्यांना बैठकीत धोकाग्रस्त वन्यजीव अधिवासाचा दर्जा देण्यात आला. ज्या क्षेत्रात मानवी वास्तव्य आहे. वनहक्क दात्यांमध्ये निर्णय झाले आहेत किंव प्रलंबित राहिली आहेत, अशा अभयारण्यांना अद्याप धोकाग्रस्त वन्यजीव अधिवास जाहीर केलेले नाही. राज्यात नागपूर, कोकण, नाशिक, पुणे, औरंगाबाद आणि अमरावती विभागातील अजून १४ अभयारण्यांमध्ये ही कायदेशीर प्रक्रिया सुरू आहे. पुणे जिल्ह्यातील भीमाशंकर अभयारण्याचाही यात समावेश आहे.

राज्यातील दहा संवेदनशील वन्यजीव अधिवास

(क्रिटिकल वाइल्डलाइफ हॅबिटॅट)

मयुरेश्वर सुपे अभयारण्य (पुणे)

देऊळगाव रेहेकुरी अभयारण्य (नगर)

बोर, नवीन बोर, विस्तारित बोर अभयारण्य (वर्धा)

लोणार अभयारण्य (बुलडाणा)

गुगामल राष्ट्रीय उद्यान (अमरावती)

येडशी रामलिंगघाट अभयारण्य (उस्मानाबाद)

नायगाव मयूर अभयारण्य (बीड)

............नरनाळा अभयारण्य (अकोला)

जंगलावर वन्यप्राण्यांचा हक्क पहिला असल्याने तेथील जमिनीवर हक्क दाखविणाऱ्यांना कायदेशीर निकषानुसार मोबदला देण्याची प्रक्रिया वेगवेगळ्या अभयारण्यांमध्ये सध्या सुरू आहे. ही प्रक्रिया पूर्ण केलेल्या अभयारण्यांना राज्य वन्यजीव मंडळात धोकाग्रस्त वन्यजीव अधिवासाचा दर्जा मिळाला. राज्य वन्यजीव मंडळाच्या बैठकीत एकाच वेळी दहा धोकाग्रस्त वन्यजीव अधिवास जाहीर करणारे महाराष्ट्र हे भारतातील पहिले राज्य ठरले आहे. या जंगलांमध्ये वन्यप्राण्यांना वास्तव्यास सर्वोच्च स्थान मिळाले आहे.

- सुनील लिमये,

प्रधान मुख्य वनसंरक्षक (वन्यजीव), महाराष्ट्र

विचाराधीन प्रस्ताव

राज्य वन्यजीव मंडळाच्या बैठकीत सोमवारी १२ संवर्धन राखीव क्षेत्रे जाहीर करण्यात आली. याशिवाय अजून १२ प्रस्ताव राज्य वन्यजीव मंडळाच्या विचारार्थ आहेत. या प्रस्तावांवर पुढील बैठकीत चर्चा होणार आहे. यात पुण्यातील पाच राखीव वनक्षेत्रांचा समावेश आहे.

- वेल्हे-मुळशी वनक्षेत्र (पुणे-रायगड)

- नाणेघाट राखीव वन (पुणे-ठाणे वन विभाग)

- भोरगिरीगड -भीमाशंकरजवळ (पुणे)

- राजमाची राखीव वनक्षेत्र

- लोणावळा राखीव वनक्षेत्र

...