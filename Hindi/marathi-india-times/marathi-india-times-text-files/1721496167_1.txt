म. टा. प्रतिनिधी, औरंगाबाद

गौताळा औट्रम वन्यजीव अभयारण्यात केलेल्या अतिक्रमणांविरोधात वन्यजीव विभागाने कारवाई हाती घेतली आहे. वन्यजीव विभागाच्या पथकाने ३० हेक्टरवरील अतिक्रमो काढून तेथे फळ झाळांची लागवड केली आहे.
    by Taboolaby TaboolaSponsored LinksSponsored LinksPromoted LinksPromoted LinksYou May LikeGet AI PCs for businessIntel
औरंगाबाद जिल्ह्यातील कन्नड तालुक्यातील व जळगाव जिल्ह्यातील चाळीसगाव तालुका परिसरात गौताळा औट्रमघाट अभयारण्य २६० चौरस किलोमीटर क्षेत्रात पसरलेले आहे. मराठवाड्यातील सर्वात मोठे असलेल्या या अभयारण्यात बिबट्या, काळवीट, निलगाय, सायाळ यांसह १९ प्रकारचे सस्तन प्राणी आणि सरपटणारे प्राणी प्रामुख्याने आढळतात; तसेच अनेक दुर्मिळ औषधी वनस्पती, वनसंपदा येथे आहे. या अभयारण्याचे महत्त्व लक्षात घेऊन पर्यावरण व वन मंत्रालयाने गौताळा औट्रमघाट अभयारण्य सभोवताल हा 'इको सेन्सिटिव्ह झोन' म्हणून घोषित केला आहे.

वन व वन्यजीव यांचे संवर्धन, जतन व्हावे, यासाठी चराईबंदीसह विविध उपाययोजना हाती घेण्यात आलेल्या असतानाच या महत्त्वाच्या असलेल्या अभयारण्यात काही ठिकाणी अतिक्रमणे झाली आहेत. ही बाब लक्षात घेत वन्यजीव विभागाने त्या विरोधात कारवाई सुरू केली आहे. यात वन क्षेत्र परिसरातील मेहुनबार परिसरात काही नागरिकांनी अतिक्रमणे केल्याची माहिती विभागाला मिळाली. त्याआधारे भिलदरी बिटचे वन परिमंळ अधिकारी सुनील देशमुख यांनी पथकासह स्थळभेट दिली. कागदपत्रे व मोजणी केल्यानंतर अतिक्रमण केलेली जागा ही वन्यजीव विभागाची असल्याची खात्री पटली; तसेच अतिक्रमण करणाऱ्या नागरिकांना जागेच्या मालकी हक्कविषयी कोणतीही कागदपत्रे सादर करता आले नाहीत. दरम्यान, देशमुख यांनी वन कर्मचारी व कामगारांसह जमिनीचे मोजमाप करत तब्बल ३० हेक्टर वनक्षेत्र अतिक्रमणमुक्त केले. देशमुख यांच्या मार्गदर्शनाखाली वन कर्मचारी यशोदा साळवे, संपत निर्मळ, रतन साबळे, सतीश सोनवणे, सतीश पवार, सोनू, राहुल पवार, राम डुकरे यांनी ही कामगिरी केली.

फळ झाडांची लागवड

या जमिनीवर १२हून अधिक नागरिकांनी अतिक्रमणे केली होती. त्यांनी पुन्हा असा प्रयत्न केला तर, त्यांच्यावर कठोर कारवाईचा इशारा देण्यात आला आहे; तसेच या क्षेत्रावर फळवृक्ष व वैरण साधन संपत्ती विकास योजनेंतर्गत काम हाती घेण्यात आले. यात विविध प्रकारची फळझाडांची लागवड करण्यात येत असून, चर खोदण्याचे कामही करण्यात आले आहे, अशी माहिती देशमुख यांनी 'मटा'शी बोलताना दिली.