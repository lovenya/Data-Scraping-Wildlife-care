वृत्तसंस्था, भोपाळ

मध्य प्रदेशातील वन्यजीव अभयारण्य आपल्या नव्या पाहुण्यांच्या स्वागतासाठी सज्ज होत आहे. पुढील महिन्यात इथे आफ्रिकी चित्त्यांचे आगमन होणार आहे.
    by Taboola by Taboola Sponsored Links Sponsored Links Promoted Links Promoted Links You May LikeIntelGet AI PCs for businessIntel
जगातील सर्वांत वेगवान प्राणी अशी ओळख असलेल्या व १९५२मध्ये देशात नामशेष प्रजाती म्हणून घोषित करण्यात आलेल्या या चित्त्यांना देश ७५वा स्वातंत्र्यदिन साजरा करत असताना श्योपूर जिल्ह्यातील कुनो-पालपूर राष्ट्रीय उद्यानात (केएनपी) नवा निवारा मिळणार आहे. वन विभागाच्या वरिष्ठ अधिकाऱ्याने ही माहिती दिली.

'आंतरखंडीय स्थानांतर योजनेंतर्गत या चित्त्यांना मध्य प्रदेशात आणले जात आहे. यावर आम्ही काम करत आहोत. ऑगस्टमध्ये ते अभयारण्यात येतील', असे वन विभागाचे प्रधान सचिव अशोक बर्नवाल यांनी सांगितले. 'ताशी ८० ते १३० किमी वेगाने धावणारे हे प्राणी दक्षिण आफ्रिकेतून १५ ऑगस्टला उद्यानात येतील', असेही ते म्हणाले.

चित्त्यांच्या स्थानांतरावर दोन देशांमधील सामंजस्य कराराबाबत विचारले असता, ते अद्याप निश्चित झालेले नाही. लवकरच या करारावर स्वाक्षरी केली जाईल, असे वन अधिकाऱ्याने सांगितले. डेहरादून येथील भारतीय वन्यजीव संस्थेचादेखील या स्थानांतर (डब्ल्यूआयआय) योजनेत सहभाग आहे. मात्र, प्रामुख्याने आफ्रिकेत आढळणारे हे चित्ते देशात नेमके कधी येणार हे निश्चित नसल्याचे संस्थेचे अधिष्ठाता आणि वरिष्ठ प्राध्यापक यादवेंद्रदेव विक्रमसिंह झाला यांनी सांगितले.