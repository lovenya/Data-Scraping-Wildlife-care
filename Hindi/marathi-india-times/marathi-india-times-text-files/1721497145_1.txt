पुणे : सोन्यापेक्षाही जास्त किंमत असेलल्या देवमाशाच्या उलटीची (अंबर ग्रीस) विक्री करणाऱ्या पाच जणांना डेक्कन पोलिसांनी पकडले. त्यांच्याकडून उलटी जप्त करण्यात आली आहे. आंतराष्ट्रीय बाजारपेठेत या उलटीची किंमत कोट्यवधी रुपये आहे.

राजेंद्र राकेश कोरडे (वय २८), नवाज अब्दुला कुरुपकर (वय२४), अजिम महमुद काझी (वय ५०, तिघे रा. आंजर्ले, ता. दापोली, जि. रत्नागिरी), विजय विठ्ठल ठाणगे (वय ५६), अक्षय विजय ठाणगे (वय २६, दोघे रा. चैतन्यनगर, धनकवडी ) अशी अटक केलेल्यांची नावे आहेत. त्यांच्याविरुद्ध डेक्कन पोलिस ठाण्यात वन्यजीव संरक्षण अधिनियमांतर्गत गुन्हा दाखल करण्यात आला आहे.

फर्ग्युसन कॉलेजजवळील बसस्टॉपजवळ तिघे जण देवमाशाच्या उलटीची विक्री करण्यासाठी उभे असल्याची माहिती डेक्कन पोलिस ठाण्यातील सहायक पोलिस निरीक्षक कल्याणी पाडोळे यांना मिळाली. सापळा लावून तिघांना पकडण्यात आले. त्यांच्या पि‌शवीतून उलटीचा तुकडा जप्त करण्यात आला. वरिष्ठ पोलिस निरीक्षक मुरलीधर करपे यांच्या मार्गदर्शनाखाली सहायक निरीक्षक कल्याणी पाडोळे, दत्ता शिंदे, महेंद्र बोरसे, स्मिता पवार, सचिन गायकवाड, विनय बडगे, स्वालेहा शेख, बाळासाहेब भांगले आदींनी ही कारवाई केली.

देवमाशाची उलटी म्हणजे काय?

देवमाशाचा वावर खोल समुद्रात असतो. देवमासा (व्हेल) पित्ताशयातून एक विशिष्ट प्रकारचा स्राव सोडतो. हा स्राव म्हणजेच उलटी होय. ती समुद्राच्या पाण्यात तरंगत राहते. सूर्यप्रकाश आणि खाऱ्या पाण्यामुळे त्यातून ‘अंबरग्रीस’ची निर्मिती होते. हा स्राव काळ्या, पांढऱ्या आणि राखाडी रंगाचा तेलकट पदार्थ असतो. समुद्रात तरंगताना त्याला आकार येतो आणि तो कडक होत जातो. माशाच्या शरीरातून बाहेर पडल्यावर ‘अंबरग्रीस’ला वास नसतो. मात्र, हवेच्या संपर्कात आल्यावर त्याला सुगंध प्राप्त होतो. ‘अंबरग्रीस’ सहजासहजी समुद्रात आढळत नाही. दुर्मीळ असल्याने त्याची किंमत सोन्यापेक्षाही जास्त आहे. प्रामुख्याने अरब देशांमध्ये ‘अंबरग्रीस’ला अधिक मागणी आहे.

सुगंधी द्रव्यासाठी वापर

‘वन्यजीव संरक्षक कायद्या’नुसार देवमाशाचा समावेश संरक्षित वर्गात होतो. या माशाच्या उलटीच्या (अंबरग्रीस) खरेदी आणि विक्रीवर सरकारने बंदी घातली आहे. तरीही छुप्या पद्धतीने त्याची विक्री सुरू आहे. ‘अंबरग्रीस’चा वापर प्रामुख्याने सुगंधी द्रव्ये, अत्तर, मद्य आणि कामोत्तेजक औषधे बनविण्यासाठी केला जातो. त्यामुळे त्याची किंमत कोट्यवधींच्या घरात आहे. कोकणामध्ये समुद्रातील तरंगते सोने या नावानेही ‘अंबरग्रीस’ला ओळखले जाते.