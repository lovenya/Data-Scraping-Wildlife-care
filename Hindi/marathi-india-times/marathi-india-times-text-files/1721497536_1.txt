म. टा. वृत्तसेवा, चंद्रपूर : नागभीड तालुक्यात गुरे चराईसाठी गावापासून दूर अंतरावर गेलेल्या गुराख्यावर वाघाने हल्ला करून ठार मारले. सिंदेवाहीजवळील कोठामध्ये बिबट्याने एका घरात ठिय्या मांडून गावकऱ्यांना धडकी भरविली. वनविभागाच्या पथकाने त्याला पिंजराबंद केले. पण, वन्यजीवांचा सहज वावर वाढून हल्ले होत असल्याने जंगल प्रदेशातील गावांमध्ये दहशत पसरली आहे. विशेष म्हणजे, अवघे दोन महिने होण्यापूर्वीच वाघाच्या हल्ल्यात चार जीव गेले आहेत.

नागभीडपासून सुमारे २५ किमी अंतरावरील मांगली नियतक्षेत्रात वाघाच्या हल्यात गुराखी ठार झाल्याची घटना शनिवारी सायंकाळी घडली. गुरे चारून परत न आल्याने यांचा कुटुंबीयांनी शोध सुरू केला. रविवारी जंगल परिसरात त्यांचा मृतदेह आढळला. किशोर दादाजी वाघमारे (३५) रा. विलम, असे वाघाच्या हल्ल्यात जीव गमावणाऱ्या गुराख्याचे नाव आहे. किशोर हे नागभीड वनपरिक्षेत्रात आपल्या घरातील गुरे चारण्यासाठी घेऊन गेले होते. घरी न परतल्याने घरच्यांसह गावकऱ्यांनी शोधाशोध केली. वनविभागाला माहिती मिळताच घटनास्थळी अधिकारी व कर्मचारी तातडीने घटनास्थळी दाखल झाले. पण, रात्र झाल्याने शोध मोहीम रविवारी सकाळी राबविली असता रुपेशचा मृतदेह मांगली नियतक्षेत्रातील कक्ष क्रमांक १०३१मध्ये दिसून आला. या घटनेने गावात भीतीचे वातावरण पसरले आहे. वनविभागाने सतर्कतेचा इशारा देऊन गस्त वाढविली आहे. वनविभागाच्यावतीने मृताच्या नातेवाइकांना तातडीची २० हजारांची मदत देण्यात आल्याची माहिती सूत्रांनी दिली. सदर परिसरात ‘कॅमेरा ट्रॅप’ लावून गावकऱ्यांमध्ये जनजागृती करण्यात येत आहे.
    by Taboolaby TaboolaSponsored LinksSponsored LinksPromoted LinksPromoted LinksYou May LikeGet AI PCs for businessIntelUndo
चंद्रपूर जिल्ह्यात चालू वर्षात वन्यजीव हल्ल्यात ठार झालेल्यांची संख्या चारवर पोहचली आहे. यातील चारही हल्ले वाघाने केले आहेत.

कोठामध्ये घरात शिरला बिबट

सिंदेवाहीपासून सुमारे सहा किलोमीटर अंतरावरील कोठा (मुरमाडी) येथील एका पडक्या घरात मादी बिबट शिरला. बराच वेळ घरात त्याने ठिय्या मांडल्याने शेजारी हादरले. वनविभागाला माहिती दिल्यानंतर या बिबट्याला बेशुद्ध करून पिंजराबंद करण्यात आले. ब्रह्मपुरी वनविभागातील सिंदेवाही वनपरिक्षेत्राच्या कोठा (मुरमाडी) येथील अंबादास चिरकुटा श्रीरामे यांच्या पडक्या घरात मादी बिबट दडून असल्याचे दिसले. घरात कुणी नसले तरी शेजारी हादरले. तातडीने वनविभागाला माहिती देण्यात आली. अधिकारी आणि कर्मचाऱ्यांनी तातडीने घटनास्थळ गाठले. बिबट्याला एका खोलीत बंद केले. पिंजऱ्यात अडकविणे कठीण जात असल्याने वरिष्ठ अधिकाऱ्यांच्या आदेशावरून बिबट्याला जेरबंद करण्यासाठी ताडोबा-अंधारी व्याघ्रप्रकल्पाचे पशुवैद्यकीय अधिकारी (वन्यजीव) डॉ. रविकांत खोब्रागडे व चमूला पाचारण करण्यात आले. शूटर अजय मराठे यांनी सदर बिबट्यावर निशाणा साधून दुपारी ३ वाजून १० मिनिटांनी डार्ट केला. बिबट्या बेशुद्ध झाल्यानंतर दुपारी ३ वाजून २५ मिनिटांनी पिंजऱ्यात सुरक्षितरित्या बंदिस्त केले. जेरबंद करण्यात आलेला बिबट्याचे वय सुमारे बारा महिने असून त्याला चंद्रपूरच्या ट्रान्झिट ट्रिटमेंट सेंटरमध्ये हलविण्यात आल्याची माहिती वनपरिक्षेत्राधिकारी व्ही. ए. सालकर यांनी ‘मटा’शी बोलताना दिली.

झुंजीत जखमी वाघाचा मृत्यू

चंद्रपूर : ताडोबा-अंधारी व्याघ्रप्रकल्पाच्या बफर क्षेत्रातील निंबाळा गावाजवळील जंगलात पूर्ण वाढ झालेला वाघ मृतावस्थेत आढळून आला. दुसऱ्या वाघाशी झालेल्या झुंजीत हा जखमी झाला होता. दहा वर्षे वयाचा हा वाघ थकलेला होतो. त्याचे दातही झिजलेले असल्याची पुष्टी सूत्रांनी जोडली.

वनपरिक्षेत्राच्या गस्ती पथकाला रविवारी दुपारच्या सुमारास वाघाचा मृतदेह आढळला. हा वाघ आठवडाभरापूर्वीपासून जंगलात जखमी अवस्थेत आढळून आला होता. त्यानंतर त्याला सतत देखरेखीखाली ठेवण्यात आले होते. त्याचा मागोवा घेण्यात येत होता. तो नैसर्गिकरित्या सुधारणार, असे वाटत असल्याने विभागाचे अधिकारी, कर्मचारी व पशुवैद्यकीय अधिकारी लक्ष ठेवून होते. दुसऱ्या वाघाशी झालेल्या लढाईत सदर वाघाला दुखापत झाली असण्याची दाट शक्यता व्यक्त झाली. पण, त्याचा मृत्यू झाला. याबाबतची माहिती मिळताच वनविभागाचे अधिकारी व कर्मचारी तातडीने घटनास्थळी दाखल झाले. पथकाने मृतदेह ताब्यात घेतला. आज, सकाळी चंद्रपूर ट्रान्झिट ट्रिटमेंट सेंटरमध्ये या वाघाचे शवविच्छेदन आज, सोमवारी केले जाणार आहे.

सहावा व्याघ्रमृत्यू

चंद्रपर जिल्ह्यातील व्याघाच्या मृत्यूची ही चालू वर्षातील सहावी घटना आहे. यापूर्वी ३ जानेवारीला ब्रह्मपुरी येथील शेतातील विहिरीत वाघ मृतावस्थेत आढळून आला होता. ४ जानेवारी रोजी सावली वनपरिक्षेत्रातून जेरबंद करण्यात आलेल्या हल्लेखोर वाघाचा नागपूर येथील गोरेवाडा बचाव केंद्रात १४ जानेवारीला मृत्यू झाला होता. १५ जानेवारी रोजी भद्रावती उपक्षेत्राच्या माजरी शेतशिवारात वाघीण मृतावस्थेत आढळली होती. जिवंत विद्युत प्रवाहाच्या स्पर्शाने तिचा मृत्यू झाल्याचे समोर आले होते. ६ फेब्रुवारी रोजी पोंभूर्णापासून सुमारे २० किमी अंतरावर असणाऱ्या नांदगाव येथील एका शेतात जिवंत विद्युत प्रवाहाच्या स्पर्शाने वाघिणीचा मृत्यू झाल्याचे पुढे आले होते. ११ फेब्रुवारी रोजी चंद्रपूर व वर्धा जिल्ह्याच्या सीमेलगत असलेल्या हिंगणघाट वनपरिक्षेत्रातील पोथरा नदीच्या पात्रात मध्यभागी पूर्ण विकसित वाघ मृतावस्थेत आढळून आला होता.