डॉ. मिलिंद वाटवे

माणूस आणि वन्यजीव यांच्यातील संघर्षाबद्दल आज बरेच बोलले जाते. हा विषय नक्कीच महत्त्वाचा आहे; पण याबाबतची चर्चा वस्तुस्थितीला धरून असायला हवी. प्राण्याने माणूस मारणे आणि माणसाने प्राणी मारणे या आहेत बोलल्या जाणाऱ्या गोष्टी. फारसा बोलला न जाणारा मुद्दाच या संघर्षात सर्वांत महत्त्वाचा आहे. तो म्हणजे, वन्य प्राणी-पक्ष्यांकडून होणारे पिकांचे नुकसान. ते किती आहे, याची आकडेवारी कुठेही उपलब्ध नाही. कृषी खात्याला त्याबद्दल काही माहिती नाही आणि वनखाते फार तर वर्षाकाठी शेतकऱ्यांना किती नुकसान भरपाई दिली, याचा आकडा सांगू शकते; मात्र दिलेल्या भरपाईचा आणि प्रत्यक्ष पीकनुकसानीचा काहीच संबंध नाही. गेल्या काही वर्षांत भरपाई म्हणून महाराष्ट्रात वर्षाला साधारण शंभर कोटी रुपये दिले गेले आहेत. आम्ही पाच जिल्ह्यांत प्रत्यक्ष पाहणी केली असता असे आढळले, की होणाऱ्या नुकसानीच्या फक्त एक ते दोन टक्का प्रकरणी तक्रार दाखल होते. त्यांपैकी काहींतच भरपाई प्रत्यक्ष दिली जाते. म्हणजे दिल्या जाणाऱ्या भरपाईच्या सुमारे शंभरपट तरी प्रत्यक्ष नुकसान असले पाहिजे; पण सरकारकडे याची नोंदही नाही.

वन्यप्राणी पिके का खातात हा मूळ प्रश्न आहे आणि याला बरीच सुरस व चमत्कारिक उत्तरेही दिली गेली आहेत. यांपैकी पहिले उत्तर म्हणजे, आपण प्राण्यांचे अधिवास नष्ट केले म्हणून! आता वस्तुस्थिती पाहू. महाराष्ट्रातील काही जिल्ह्यांत अधिवासाचा जवळ जवळ संपूर्ण विध्वंस झालेला आहे, तर काही जिल्ह्यांत अजून जंगले आणि इतर नैसर्गिक अधिवास बऱ्याच प्रमाणात टिकून आहेत. जिथे अधिवासाचा पुरता विध्वंस झालेला आहे, तिथे शेतीचे नुकसान अजिबात नाही. जिथे जंगले टिकून आहेत, तिथे नुकसान जास्तीत जास्त आहे. असे चित्र स्पष्ट दिसत असताना, अधिवास नष्ट झाल्यामुळे प्राणी पिकांची नासाडी करतात, असे तुम्ही कितीही ओरडून सांगितले, तरी लोक त्यावर कसा विश्वास ठेवतील?

जंगलात खायला मिळत नाही, म्हणून प्राणी पिके खायला येतात असेही कारण दिले जाते. यात बारकावे बरेच आहेत. एक तर अनेक भागांमध्ये मूळची जंगले तोडून, तिथे सागासारख्या झाडांची लागवड मोठ्या प्रमाणावर झाली. सागात वन्य प्राण्यांना खाण्याजोगे काही नसते. मूळ वैविध्यपूर्ण जंगल नष्ट करून एकाच जातीची लागवड करणे योग्य नाही, हा मुद्दा बरोबर आहे; पण समजा वैविध्यपूर्ण जंगल असते, तर प्राणी पिकावर आले नसते, असे आपण म्हणू शकतो का? जिथे मूळचे जंगल बऱ्यापैकी राखले गेले आहे, तिथे प्राणी पिकावर येत नाहीत, जिथे सागाची लागवड आहे तिथेच फक्त येतात, असे चित्र तर दिसत नाही. बरे जंगलात खाद्य उपलब्ध करून दिले तर काय होईल? तर त्यांची संख्या आणखी वाढेल. वाढणाऱ्या संख्येला ते अन्न पुरणार नाही आणि प्राणी परत बाहेर येऊ लागतील; त्यामुळे या कारणातही फार दम नाही.

शिकारी प्राणी इतर प्राण्यांच्या संख्येवर नियंत्रण ठेवतात, असेही म्हटले जाते; पण शेतकऱ्यांचा अनुभव असा, की ज्या रात्री माझे शेत रानडुकरांनी खाल्ले, त्याच रात्री तिथून शंभर पावलांवर वाघाने गाय मारली. आता वाघामुळे रानडुकरांवर नियंत्रण राहते, ही थिअरी या शेतकऱ्याला कशी पटवून द्यायची? वाघ, बिबटे स्वतःचे पोट भरण्यासाठी जगतात. इतर प्राण्यांवर नियंत्रण ठेवण्याच्या उदात्त हेतूने नाही; त्यामुळे गाय, म्हैस, बकरी आयती मिळत असेल, तर रानडुकराचा पाठलाग करण्यात वेळ कशाला वाया घालवा? प्रत्यक्षात जिथे वाघ, बिबटे आणि रानकुत्री असे तीन तीन मोठे शिकारी प्राणी चांगल्या संख्येने वावरत आहेत, तिथेही रानडुकरांची संख्या वाढून, त्यांनी अभयारण्याच्या बाहेर पडून, शेतांमधे घुसण्याचे प्रमाण वाढतानाच दिसत आहे. म्हणजे हे कारण देऊनही भागत नाही.

याखेरीज दोन वेगळी कारणे अधिक सशक्त आहेत. प्राण्यांनी खाऊ नये किंवा कमी खावे म्हणून वनस्पती काही रसायने तयार करतात. त्यातली काही विषारी, काही वाईट चवीची अशी असतात. ज्यांच्यामध्ये पोषणमूल्य जास्त आणि अशी रसायने कमी अशाच वनस्पती आपण अन्न म्हणून शेतात पिकवतो. त्यातून वर्षानुवर्षे चांगल्या वाणांची निवड करत करत आपण त्यांचे पोषणमूल्य आणखी वाढवले आहे आणि विषारी रसायने कमी केली आहेत. मग ज्या वनस्पती आपल्याला खायला चांगल्या आहेत, त्या प्राण्यांना खायला अधिक चांगल्या का असणार नाहीत? बरे, त्यांना अभयारण्य आणि शेतीमधली सीमारेषा थोडीच कळते? जिथे जास्ती चांगले खायला मिळते, तिथे ते जाणारच.

दुसरे एक कारण याच्याइतकच महत्त्वाचे आहे. ते म्हणजे नाहीशी होत चाललेली भीती. शिकार हे माणसाच्या उपजीविकेचे एकमेव कधीच नसले, तरी एक साधन नेहमीच होते; त्यामुळे प्राण्यांना माणसाची भीती होती. आता आपण सर्व वन्यप्राण्यांना संरक्षण दिले आहे; त्यामुळे एकेकाळी असलेली माणसाची भीती नाहीशी होत आहे. राखणीला बसणाऱ्या वृद्ध शेतकऱ्यांचा असा अनुभव आहे, की एकेकाळी हाकलल्यावर लांब पळून जाणारी जनावरे, आता हाकलली तर थोडीशीच दूर जातात आणि पुन्हा येतात. कुंपणांचे विविध प्रकारही करून झाले. नव्याचे नऊ दिवस संपेपर्यंत त्याचा उपयोग होतो; पण प्राणी त्यावर मात करायला लवकरच शिकतात. प्राण्यांचे शेतात घुसणे पूर्णपणे आणि दीर्घकाळपर्यंत थांबवता येईल, असा एकही परवडणारा उपाय आजवर सापडलेला नाही.

आता अभयारण्यांमधे जीप भरभरून माणसे येतात, आरडाओरडा करतात; पण प्राणी खुशाल रस्त्यावर वावरतात, जीपला खेटूनही जातात. आपल्याला प्राणी पाहायला आकर्षक अभयारण्ये हवी असतील, तर प्राण्यांच्या मनातली माणसाची भीती जायला हवी आणि तसे झाले, तर ते शेतात शिरायलाही घाबरणार नाहीत, हे सरळ आहे. थोडक्यात, वन्यप्राण्यांनी शेते खाणे हा अभयारण्यांचा अपरिहार्य 'साइड इफेक्ट' आहे. जेवढे अभयारण्य चांगले, तेवढा शेतकऱ्यांना त्रास जास्त. भले आपण अभयारण्याच्या आतली गावे उठवली, तरी जंगल आणि शेती कुठे तरी परिघावर एकमेकांना भिडणारच. आपल्याला अभयारण्येही हवी आहेत आणि शेतकऱ्यांना न्यायही हवा आहे. तेव्हा अभयारण्य परिसरातील शेतकऱ्याला आपण होऊन हात पुढे करून, या ना त्या प्रकारे विशेष आधार देणे याला दुसरा पर्याय दिसत नाही आणि जिथे अभयारण्ये नाहीत, तिथे वन्यप्राण्यांची संख्या त्रासदायक होण्याइतकी वाढणारच नाही, हेही पाहायला हवे. वन्यप्राणी पिके का खातात याची उदात्त; पण खोटी कारणे देण्यापेक्षा, त्यावर उपाय शोधायला हवेत.

(लेखक जीवशास्त्रज्ञ असून, ते पुण्यातील 'आयसर'मध्ये प्राध्यापक होते.)