मुंबई : छत्रपती शिवाजी महाराज आंतरराष्ट्रीय विमानतळाच्या एअर कार्गो कॉम्प्लेक्समधून महसूल गुप्तचर संचालनालयाने (डीआरआय) शनिवारी विदेशी प्रजातींचे ६६५ प्राणी जप्त केले. मुंबईतील दुर्मिळ आणि विदेशी वन्यजीव प्रजातींच्या तस्करीविरोधातील ही सर्वांत मोठी कारवाई असल्याचे 'डीआरआय'ने म्हटले आहे.

'डीआरआय'ने गुप्त माहितीच्या आधारे ही कारवाई केली. वनविभाग आणि वन्यजीव गुन्हे नियंत्रण ब्युरोच्या अधिकाऱ्यांच्या उपस्थितीत कसून तपासणी केली असता, मासे असलेल्या डब्यांमध्ये अजगर, सरडे, कासव, इगुआना इत्यादी विदेशी प्रजाती मोठ्या प्रमाणात लपवून ठेवलेल्या आढळून आल्या. वन्य जीवजंतू आणि वनस्पतीच्या लुप्तप्राय प्रजातींच्या आंतरराष्ट्रीय व्यापारावरील परिशिष्टांतर्गत सूचिबद्ध अशा प्रजातींच्या आयातीवर बंदी आहे. देशात तस्करी करण्यासाठी प्राण्यांची मागणी केली जात असल्याने ते विदेशी व्यापार विकास (नियमन) कायद्यासह सीमाशुल्क कायद्याच्या तरतुदींनुसार जप्त करण्यात आल्याचे 'डीआरआय'ने सांगितले.

जप्त केलेल्या प्राण्यांमध्ये अजगर, सरडे, कासव आणि इगुआना यांसारख्या विदेशी प्रजाती मोठ्या संख्येने मासे असलेल्या कार्टनमध्ये लपवलेल्या आढळल्या. आयातदार आणि ज्याला हे प्राणी दिले आणार होते त्यांना अटक करण्यात आली असून, पुढील तपास सुरू असल्याची माहिती 'डीआरआय'ने दिली.