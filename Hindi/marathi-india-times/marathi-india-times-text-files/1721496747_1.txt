म. टा. वृत्तसेवा, चंद्रपूर

सायघाटाच्या जंगल परिसरात कोणतेही वाहन अकारण थांबवून वन्यप्राण्यांच्या भ्रमणमार्गात अडथळा आणण्याचा प्रयत्न केल्यास वन्यजीव संरक्षण अधिनियमांतर्गत कारवाई करण्यात येणार आहे. याच्या कडक अंमलबजावणीसाठी वनविभागामार्फत चमू तयार करून बंदोबस्तही लावण्यात आला आहे. वाघाला रस्ता पार करताना अडथडा निर्माण होत असल्याचा व्हिडीओ व्हायरल झाल्यानंतर ही उपाययोजना करण्यात आला आहे.

नागभीड-ब्रम्हपुरी महामार्गावरील सायगाटात काही दिवसांपूर्वी दुपारी एक वाघ रस्त्याच्या शेजारी बसला होता. रस्त्यावरील भरधाव आणि अवजड वाहतुकीमुळे वाघाला रस्ता ओलांडताना अडचण निर्माण झाली. याबाबतची माहिती घटनास्थळावरून काहींनी वनपथकास दिली. माहिती मिळताच घटनास्थळी वनविभागाच्या पथकाने महामार्गावर धाव घेतली. वनविभागाच्या पथकाने दोन्ही बाजूंची वाहतूक थांबवून वाघाला जाण्यासाठी रस्ता मोकळा करून दिला. दोन्ही बाजूची वाहतूक थांबल्याने वाघोबाने मोठ्या ऐटीत रस्ता ओलांडला. त्यानंतर वाहतूक सुरळीत झाली. हा क्षण काहींनी आपल्या मोबाइलमध्ये चित्रीत केला. यासंबंधीचा व्हिडीओ व्हायरल झाला आहे. मुळात सायगाटाचे जंगल वाघाचा भ्रमंतीचा मार्ग आहे. वन्यप्राण्याला ब्रह्मपुरी ते नागभीड राष्ट्रीय महामार्ग ओलांडताना कोणत्याही प्रकारची दुर्घटना होणार नाही याची काळजी घेण्याचा विचार पुढे आला. या आधारावर वाघांचा वनविभागामार्फत नियमितपणे मागोवा घेत गस्त घालण्यात येत आहे. वनविभाग त्यांच्या प्रत्येक हालचालींवर नजर व सनियंत्रण ठेवून असल्याची माहिती सूत्रांनी दिली.

वन, पोलिस विभाग दक्ष

सायगाटा जंगल परिसरात वाघाचा वावर असल्याने जनतेने परिसरात येऊन वन्यप्राण्यास अडथळा निर्माण करू नये, परिसरात जाण्याचे टाळून सहकार्य करावे. वन्यप्राण्यांचे संरक्षण करणे सर्वांची जबाबदारी आहे, असे वनविभाग आणि पोलिसांनी स्पष्ट केले आहे. सदर परिसरात कोणतेही वाहन अकारण थांबवून वन्यप्राण्यांच्या भ्रमणमार्गात अडथळा आणण्याचा प्रयत्न केल्यास त्यांच्यावर वन्यजीव संरक्षण अधिनियम १९७२ व भारतीय वन अधिनियम १९२७ अन्वये कार्यवाही करण्यात येईल, असे उत्तर ब्रह्मपुरी वनपरिक्षेत्राच्या वनपरिक्षेत्राधिकाऱ्यांनी स्पष्ट केले आहे.

'लवकरच अंडरपास तयार करण्याचे काम'

वन्यप्राण्यांना रस्ता पार करण्यासाठी अंडरपास तयार केला जाणार आहे. राष्ट्रीय महामार्ग प्राधिकरणाकडून कार्यवाही सुरू करण्यात आली आहे. हे प्रत्यक्षात आल्यानंतर वन्यजीवांचा भ्रमणमार्ग मोकळा राहणार असल्याचा विश्वास वनविभागाने व्यक्त केला आहे.