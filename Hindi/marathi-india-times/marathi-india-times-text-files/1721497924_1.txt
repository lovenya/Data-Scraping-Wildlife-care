चंद्रपूर : ताडोबा-अंधारी प्रकल्प हा व्याघ्र पर्यटनात राज्यात पुन्हा एकदा अव्वल ठरला आहे. ताडोब्यात मागील आर्थिक वर्षभरात ४ लाख ५ हजार ८८८ पर्यटकांनी हजेरी लावलेली आहे. ही ताडोब्यात आजवरची सर्वात मोठी पर्यटन संख्या ठरली आहे. मात्र, प्रकल्पाला भेट देणाऱ्या देशी पर्यटकांची संख्या वाढली असताना विदेशी पर्यटकांची संख्या कमालीची घटली असल्याचे समोर आले आहे.ताडोबा-अंधारी व्याघ्र प्रकल्प हा भारतातील सर्वोत्तम प्रकल्पांपैकी एक आहे. पर्यटनाच्या दृष्टीने बघता जैविक विविधता आणि नैसर्गिक वारसा लाभलेले; तसेच घनदाट जंगलांनी व्याप्त असलेल्या ताडोबा-अंधारी व्याघ्र प्रकल्पाला राष्ट्रीयच नव्हे; तर आंतरराष्ट्रीय स्तरावर महत्त्वाचे स्थान आहे. परिणामी या व्याघ्र प्रकल्पाला येणाऱ्या व्याघ्रप्रेमींची संख्या मोठी आहे. ताडोब्यात मागील आर्थिक वर्षभरात ४ लाख ५ हजार ८८८ पर्यटकांनी हजेरी लावलेली आहे.

MHADA Lottery : पुणेकरांनी फिरवली म्हाडा लॉटरीकडे पाठ; मुदतवाढीनंतरही अल्पप्रतिसाद,'हे' आहे नेमके कारण

ही आजवरची सर्वांत मोठी पर्यटन संख्या ठरली आहे. राज्यातील पर्यटनाच्या दृष्टीने महत्त्वपूर्ण बाब मानली जात आहे; पण यात केवळ ११४ विदेशी पर्यटकांचा समावेश आहे हे विशेष. यातून यंदा प्रकल्पाला सर्वाधिक एकूण १४ कोटी २० लाख ३३ हजार ९१३ रुपयांचा महसूल मिळाला आहे. दरम्यान, या उन्हाळ्याच्या सुट्ट्यांमध्ये मार्चपासून आतापर्यंत पर्यटकांची गर्दी प्रकल्पात कायमच आहे.

विदेशी पर्यटकांसाठी प्रयत्नांची गरज

देशी पर्यटकांच्या संख्येत उत्तरोत्तर वाढ होत असल्याचे दिसत असताना विदेशी पर्यटकांच्या संख्येतील घट मात्र चिंता वाढविणारी ठरली आहे. ताडोबा-अंधारी व्याघ्र प्रकल्पात आंतरराष्ट्रीय पर्यटकाचा ओघ वाढविण्यासाठी महाराष्ट्र पर्यटन विकास महामंडळाने सात वर्षांपूर्वी खास ‘फॅम टूर’चे आयोजन केले होते. त्यात आंतरराष्ट्रीय दर्जाच्या ‘ट्रॅव्हल्स एजन्ट्स व टूर ऑपरेटर्स’नी सहभाग घेतला. आता विदेशी पर्यटकांचा ओघ वाढण्यासाठी आणखी प्रयत्नांची गरज व्यक्त केली जात आहे.

पर्यटकांना मिळाले पर्याय

विदर्भाबाहेरील पर्यटकांनी ताडोब्यासह पेंच, नवेगाव-नागझिरा, मेळघाट व बोर व्याघ्र प्रकल्पाकडेही आपला मोर्चा वळविला आहे. यामुळे ताडोब्याला नवे पर्याय मिळाले असल्याचे दिसून आले आहे. पेंच व्याघ्र प्रकल्पातदेखील पर्यटकांनी मोठी उपस्थिती लावल्याचे अलीकडेच समोर आले. एवढेच नव्हे; तर उमरेड-कऱ्हाडला देखील पर्यटकांनी पसंती दिली आहे. परिणामी व्याघ्र पर्यटनाला सुगीचे दिवस आले आहेत.

बफरमध्ये २६; तर कोअरमध्ये २९ वाघ

ताडोबा-अंधारी व्याघ्र प्रकल्पाच्या वतीने बुद्धपौर्णिमेला निसर्गानुभव उपक्रमादरम्यान बफर क्षेत्रात २६ वाघांची व ८ बिबट्यांची नोंद झाली; तर कोअर क्षेत्रात २९ वाघांची व नऊ बिबट्यांची नोंद करण्यात आली. याशिवाय बफर क्षेत्रात १७ रानकुत्रे, ३२ अस्वल, ४०३ चितळ, १६६ सांबर, ३४४ गवे असे सर्व मांसभक्षी व तृणभक्षी प्राणी मिळून एकूण १,९७७ प्राण्यांची नोंद झाली आहे. कोअर क्षेत्रात ६९ रानकुत्रे, ३३ अस्वल, २१५ गवा, १०५५ चितळ, ३२२ सांबर असे मिळून ३ हजार ९२ प्राण्यांची नोंद झाली आहे.

असे वाढले पर्यटक

वर्षे पर्यटकांची संख्या

२०१८-१९ : १ लाख ८१ हजार ४६७

२०१९-२० : २ लाख २२ हजार ९३२

२०२०-२१ : १ लाख ६२ हजार ८२२

२०२१-२२ : १ लाख ९७ हजार ५८४

२०२२-२३ : ३ लाख १९ हजार ६६८

२०२३-२४ : ४ लाख ५ हजार ८८८

विदेशी पर्यटक

वर्षे संख्या

२०१८-१९ : ८ हजार २०८

२०१९-२० : ४ हजार १७२

२०२०-२१ : १९०

२०२१-२२ : ४७७

२०२२-२३ : ६ हजार ७६७

२०२३-२४ : ११४