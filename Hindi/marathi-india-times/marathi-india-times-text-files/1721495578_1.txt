कोल्हापूर टाइम्स टीम

‘वन्यजीव संरक्षण कायद्यामुळे प्राण्यांची संख्या वाढली आहे. प्राण्यांचा उपद्रव वाढल्यामुळे सरकारने तातडीने हा कायदा रद्द करावा. याशिवाय बेगडी प्राणीप्रेम दाखवणाऱ्या ‘पेटा’सारख्या संस्थांवर बंदी घालावी, या मागणीसाठी संविधान दिनी (२६ नोव्हेंबर) विधानभवनवर मोर्चा काढणार असल्याची माहिती ’ शेतकरी संघटनेचे अध्यक्ष रघुनाथ पाटील यांनी दिली.
    by Taboola by Taboola Sponsored Links Sponsored Links Promoted Links Promoted Links You May LikeCPXHow to boost income with $249 Amazon investmentCPXLearn More
नरभक्षक अवनि वाघिणीची शिकार केल्याने सुरू असलेल्या वादात आता शेतकरी संघटनेने उडी घेतली आहे. अवनी वाघिणीच्या मृत्यूबद्दल हळहळ व्यक्त करणाऱ्या प्राणीप्रेमींना वाघिणीच्या हल्ल्यात ठार झालेल्या शेतकऱ्यांच्या कुटुंबांचे दु:ख कळणार की नाही? असा सवाल शेतकरी संघटनेने उपस्थित केला आहे. याबाबत माहिती देण्यासाठी आयोजित केलेल्या पत्रकार परिषदेत रघुनाथ पाटील म्हणाले, ‘नरभक्षक वाघिणीच्या मृत्यूबद्दल शोक व्यक्त केला जात आहे. मात्र, ठार झालेल्या १३ शेतकऱ्यांबद्दल कोणीच बोलत नाही. राजर्षी शाहू महाराजांनी स्वत: नरभक्षक वाघिणीची शिकार करून नुकसानग्रस्त शेतकऱ्याला मदत केली होती. सध्याच्या सरकारला शेतकऱ्यांचा विसर पडला आहे. त्यामुळेच प्राणीप्रेमी संघटना, पोलिस शेतकऱ्यांना लक्ष्य करीत आहेत.’

वन्यजीव संरक्षण कायदा व पेटासारख्या संस्थांच्या विरोधात शेतकऱ्यांमध्ये प्रचंड असंतोष वाढत असल्याचे सांगून ते म्हणाले, ‘डुक्कर, गवे, हत्ती, बिबट्या, हरीण, ससा, माकड, आदी प्राण्यांकडून शेतीचे मोठे नुकसान होते. वाढत्या संखेमुळेच प्राणी नागरी भागात येत आहेत. हिंस्र प्राण्यांकडून शेतकऱ्यांवर हल्ले होतात. याची नुकसानभरपाई वेळेत मिळ‌त नाही. गोवंश हत्या बंदी कायद्यामुळे जनावरांच्या किंमती कमी झाल्याने शेतकरी अडचणीत आला. याकडे लक्ष वेधण्यासह वन्यजीव संरक्षण कायदा रद्द करावा. या मागणीसाठी २५ नोव्हेंबरला राज्यभरातील शेतकरी ठाण्यात पोहोचतील. ठाण्यातून मोर्चाला सुरुवात होईल. सायन किंवा दादर येथे मुक्काम करून २६ नोव्हेंबरला विधानभवनावर मोर्चा धडकणार आहे.’