म. टा. प्रतिनिधी, पुणे

रस्ता ओलांडताना गाडीची धडक बसल्यामुळे, चुकून वस्तीत आल्यामुळे, माणसाबरोबर झालेल्या संघर्षात अशा प्रकारच्या विविध घटनांत जखमी झालेल्या वन्यप्राण्यांना वैद्यकीय मदत मिळावी, यासाठी वन विभागातर्फे पुण्यातील बावधन भागात वन्यप्राणी उपचार केंद्र उभारण्यात येत आहे. मात्र, करोनामुळे आलेल्या निर्बंधातून आणि सरकार दरबारी अडकलेल्या प्रस्तावांमुळे या उपचार केंद्राचे काम रखडले आहे.

जखमी अवस्थेत सापडणाऱ्या प्राण्यांवर उपचार करण्यासाठी पश्चिम महाराष्ट्रात सध्या एकही सक्षम केंद्र कार्यरत नाही. जुन्नरमधील बिबट्यांसाठी वन विभागाने माणिकडोह बिबट निवारा केंद्र सुरू केले. मात्र, तिथे बिबट्याशिवाय इतर कोणत्याही प्राण्यांवर उपचार केले जात नाहीत.

गेल्या काही वर्षांत वाढलेले वन्यप्राण्यांचे अपघात आणि जखमी प्राण्यांच्या घटनांचे नियोजन करताना वन विभागाच्या अधिकाऱ्यांची धावपळ होत होती. या धर्तीवर वर्षभरापूर्वी पुण्यात स्वतंत्र उपचार केंद्र उभारण्याला राज्य सरकारने मान्यता दिली आहे. गेल्या वर्षी एप्रिल महिन्यात यासाठी पहिल्या टप्प्यातील निधी मिळून कामालाही सुरुवात झाली. मात्र, पुढच्या टप्प्यातील निधी येण्यापूर्वीच राज्यावर करोनाचे संकट आले. त्यामुळे सरकारकडून निधी आलाच नाही. पुण्यातील अनाथालयाचा तांत्रिक आराखडा तयार झाला असून, कामालाही सुरुवात झाली आहे. पुढील कामाच्या निविदाही प्रसिद्ध केल्या होत्या; पण करोनामुळे सगळेच काम थांबले आहे.

प्राणिसंग्रहालयाचे काम सुरू आहे. करोना आणि लॉकडाउनमुळे पुढील निविदा प्रसिद्ध करण्याचे काम थांबले होते. लवकरच तेही सुरू होईल. दरम्यान, सरकारकडून पुढील रक्कम प्रलंबित आहे. उपचार केंद्र सर्व सुविधांनी अद्ययावत होणार असून, काम पूर्ण होण्यास वेळ लागेल.

- संजय कडू, सहायक वनसंरक्षक, पुणे वन विभाग

'सफारी वर्ल्ड'ची चर्चा

बावधन भागात होऊ घातलेल्या वन्यप्राणी उपचार केंद्राचे काम अजून प्राथमिक टप्प्यात असताना त्याच्या शेजारी 'सफारी वर्ल्ड' प्रकल्पही साकारण्याची चर्चा सुरू झाली आहे. उपचार केंद्र आणि सफारी वर्ल्ड हे १३० एकर जागेत होणार आहे. यासाठी ५० कोटी रुपयांचा प्रकल्प निधी, आराखडाही निश्चित झाल्याबाबतचे राजकीय पोस्टर सोशल मीडियावर फिरत आहे; पण वन विभागाला याची माहितीच नाही. 'आम्ही अजून तरी तेथे सफारीचे नियोजन केलेले नाही,' अशी माहिती मुख्य वनसंरक्षक विवेक खांडेकर यांनी दिली आहे. यामुळे 'सफारी वर्ल्ड'ची नुसतीच चर्चा असल्याचे पाहायला मिळत आहे.