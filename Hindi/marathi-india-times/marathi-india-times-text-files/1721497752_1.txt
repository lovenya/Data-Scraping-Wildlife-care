हवामान बदलामुळे वणव्यांची तीव्रता वाढत असून वनस्पतींचे आच्छादन कमी होत आहे. परिणामी, मनुष्याचे वनांवरील अवलंबन वाढत असून अधिवास आणि स्रोतांसाठी मनुष्य आणि वन्यजीव संघर्ष वाढीस लागत आहे, असा इशारा पर्यावरणतज्ज्ञांनी दिला आहे.

नुकत्याच प्रसिद्ध झालेल्या व्याघ्रगणना अहवालात, राष्ट्रीय व्याघ्र संवर्धन प्राधिकरणाने (एनसीटीए) हवामानबदलामुळे अधिवासावर आणि वनांच्या दर्जावर हळूहळू होणारे परिणाम अधोरेखित केले आहेत. हवामान बदलामुळे सुंदरबनमधील वाघांना धोका निर्माण झाला असून पश्चिम घाटांतील वाघांच्या संवर्धनापुढेही आव्हान उभे राहिले आहे. पश्चिम घाटातील वाघांची संख्या २०१८मधील ९८१ वरून २०२२मध्ये ८२४वर आल्याचे या अहवालात म्हटले आहे.
    by Taboolaby TaboolaSponsored LinksSponsored LinksPromoted LinksPromoted LinksYou May LikeHow to boost income with $249 Amazon investmentCPXLearn More
एनटीसीएचे सहायक महानिरीक्षक (वने) यांनी हवामान बदलाच्या परिणामांकडे लक्ष वेधले आहे. हवामान बदलामुळे नवीन कीटक आणि आजार उद्भवत आहेत. पावसाची लय आणि पद्धतही हळूहळू बदलत आहे. त्यामुळे वाघ अधिक उंचीवरील प्रदेशात, हिमबिबळ्यांच्या हद्दीत स्थलांतर करत असल्याचे आढळले असून असे याआधी कधीच झाले नव्हते.

वाइल्डलाइफ कन्झर्वेशन ट्रस्टचे अनिश अंधेरिया यांनी हवामान बदलाचे मनुष्य आणि वन्यजीव दोहोंवर होणारे घातक परिणाम अधोरेखित केले आहेत. हवामान बदलामुळे शेतीउत्पादन घटत असून, लोकसंख्येचे अन्न आणि इंधनासाठी वनांवरील अवलंबित्व वाढले आहे. त्यामुळे, वन्यजीव-मनुष्य संघर्ष वाढत आहे. तर दुसरीकडे, कोरड्या हवामानामुळे वणव्यांची तीव्रता आणि वारंवारता वाढत असून, यामुळे वनांचा दर्जा खालावल्याने वन्यजीव आपल्या हद्दीबाहेर पडू लागल्यानेही मनुष्याशी संघर्ष होत आहे, याकडे त्यांनी लक्ष वेधले.