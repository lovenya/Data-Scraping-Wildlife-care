म. टा. प्रतिनिधी, औरंगाबाद

देश-परदेशातील पक्ष्यांचे हक्काचे घर असणाऱ्या जायकवाडी अभयारण्याच्या परिसरामध्ये यंदाही पक्ष्यांची शाळा भरली आहे. या परिसरामध्ये रविवारी ८२हून जास्त प्रजातींचे लाखो पक्षी दिसून आले आहेत. मात्र, जायकवाडी जलाशयाचे आकर्षण ठरणाऱ्या फ्लेमिंगोचे दर्शन मात्र पक्षिमित्रांना झाले नाही. दरवर्षीच्या तुलनेमध्ये पक्ष्यांची संख्या रोडावल्याची माहिती सुत्रांनी दिली आहे, तर पाहणीचा सविस्तर अहवाल दोन दिवसात मिळेल, अशी माहिती वन्यजीव विभागाचे विभागीय वनसंरक्षक विजय सातपुते यांनी दिली.

औरंगाबाद तसेच नगर जिल्ह्यात सुमारे ३४ हजार १०५ हेक्टर क्षेत्र जायकवाडी पक्षी अभयारण्य विस्तारलेले आहे. पाणथळ जागा मोठ्या प्रमाणात असल्याने पक्ष्यांच्या विहारासाठी हा परिसर हक्काचे ठिकाण बनला आहे. जैवविविधतेने समृद्ध असलेल्या या अभयारण्यात असंख्य देशी-विदेशी पक्षी नेहमीच विशेषत: हिवाळ्याच्या सुरुवातीला दिसतात. हजारो किलोमीटरचा प्रवास करत हे पक्षी जायकवाडी धरणावर मुक्कामाला येत असतात. यात प्रामुख्याने फ्लेमिंगो म्हणजे रोहित, चक्रवाक बदक, तरंग, पटेरी हंस यासह शेकडो प्रकारच्या परदेश पक्ष्यांसह अन्य स्थानिक तसेच स्थलांतरीत पक्ष्यांचा यात समावेश आहे. या देशोदेशीच्या पक्ष्यांचे संमेलन भरल्यासारखे दृश्य येथे हमाखास दिसून येते असते.

दरम्यान, वनजीव विभागाच्या वतीने दरवर्षी प्रमाणे रविवारी पक्षिगणना करण्यात आली. विभागीय वनअधिकारी विजय सातपुते, सहायक वन संरक्षक डॉ. राजेंद्र नाळे, वन परिक्षेत्र अधिकारी कैलास गिते, वन्यजीव अभ्यासक डॉ. किशोर पाठक, वन्यजीव प्रेमी रंजन देसाई, राहुल कासार, मानस देसाई, श्रीकांत धांडे, मयुरा धांडे यांच्यासह पक्षीमित्र, वन्यजीव विभागाचे कर्मचारी होते. अभयारण्य परिसरातील ब्रम्हगव्हाण, मौजे विजयपूर, ढाकेफळ, सोनेवाडी, तारु पिंपळगाव, बोरगाव, लाखेफळ, रामडोह यासह पाणथळ असलेल्या तीस ठिकाणी गणना करण्यात आली. त्यासाठी विविध पथके तयार करत सकाळी साडेसहा वाजता पक्षी गणनेस प्रारंभ करण्यात आला. करडा धोबी, वारकरी, राखी सारंग, ग्रेहेरॉन, पाणकावळा, तरंग बदक, रिचई चिमणी, नदी सुरय, व्हॉस प्रे, ढोकरी, खंड्या, चमचा यासह ८२ प्रजातीचे असंख्य पक्षी दिसून आले आहेत. दुपारी एक वाजेपर्यंत ही पक्षिगणना करण्यात आली असून, सविस्तर अहवाल दोन दिवसात प्राप्त होईल, अशी माहिती विभागीय वनअधिकारी सातपुते यांनी 'महाराष्ट्र टाइम्स'शी बोलताना दिली. प्राथमिक अंदाजानुसार एक लाखांहून अधिक देशी-विदेशी पक्षी आढळून आल्याचेही त्यांनी नमूद केले.

फ्लेमिंगोचे दर्शन नाहीच

जायकवाडी पक्षी अभयारण्यात सर्वांचे आकर्षण असते ते फ्लेमिंगो या पाहुण्या पक्ष्याचे. दोन महिन्यांपूर्वी जायकवाडी परिसरात काही फ्लेमिंगोंचे दर्शन पक्षीमित्रांना झाले होते. मात्र, रविवारी झालेल्या पक्षिगणनेमध्ये फ्लेमिंगोचे दर्शन झाले नाही आणि पक्षीनिरीक्षकांची निराशा झाली.

पक्ष्यांची संख्या रोडावली ?

दरवर्षी अभायरण्यात लाखोंच्या संख्येने पक्षी येतात. यंदा सर्वदूर पाणी तसेच राहण्यास पोषक वातावरण त्यामुळे निर्माण झाल्याने स्थलांतरित पक्षी विविध ठिकाणी थांबले आहेत. परिणामी, जायकवाडी भागात येणाऱ्या पक्ष्यांची संख्या रोडावली, अशी चर्चा आहे. पक्ष्यांना राहण्यासाठी अन्यत्रही पोषक जागा उपलब्ध झाली, हे खरे आहे. त्याचा काहीसा परिणाम होऊ शकतो. मात्र, जायकवाडी अभयारण्याचे क्षेत्र मोठ्या प्रमाणात विस्तारलेले आहे, पक्ष्यांना राहण्यास खूप जागा असून या भागात लक्षणीय संख्येने पक्षी आले आहेत, असे वन्यजीव विभागाचे अधिकारी डॉ. राजेंद्र ना‌ळे यांनी सांगितले.