म. टा. प्रतिनिधी, नाशिक

वन्यजीवांच्या अवयवांपासून हातजोडी तयार करून त्याची विक्री केल्यास बक्कळ पैसा मिळतो यासह समोरची व्यक्ती वश होते, या अंधश्रद्धेतून ऑनलाइन जाहिरात तयार केली. यूट्यूबवर हातजोडी विक्रीला असल्याचा व्हिडीओ तयार करीत व्यवहारासाठी संपर्क क्रमांकदेखील दिला. आपल्यावर कुणाची पाळत नसेल, या भ्रमात असलेला त्र्यंबकेश्वर येथील धर्मा पवार (२४) हा युवक वनखात्याच्या बेडीत अडकला आहे. त्याच्याकडून घोरपडीच्या अवयवांपासून तयार केलेल्या दहा हातजोड्या हस्तगत केल्या असून, त्याच्यावर वन्यजीव अधिनियमांतर्गत गुन्हा दाखल करण्यात आला आहे.
    by Taboola by Taboola Sponsored Links Sponsored Links Promoted Links Promoted Links You May LikeCPXHow to boost income with $249 Amazon investmentCPXLearn MoreUndo
काही दिवसांपूर्वी यूट्यूबवरुन वन्यजीवाच्या अवयवापासून तयार झालेल्या हातजोडी विक्रीचा व्हिडीओ अपलोड करण्यात आला. नवी मुंबई येथील वन्यजीव अपराध नियंत्रण ब्युरोच्या कर्मचाऱ्यांना याबाबतची माहिती मिळाली. त्यांनी बनावट ग्राहक बनून पवार याला हातजोडी खरेदीसंदर्भात इच्छा व्यक्त केली. त्यानुसार द्वारका येथील भुयारी मार्गाजवळ हातजोडीचा सौदा ठरला. ब्युरोचे पथक नाशिककडे रवाना झाल्यावर नाशिक पश्चिम वन विभागाला कळविण्यात आले. या गुप्त माहितीनुसार उपवनसंरक्षक पंकज गर्ग, वनपरिक्षेत्र अधिकारी विवेक भदाणे, वनपाल अनिल अहिरराव यांसह पथकाने सापळा रचला. त्यावेळी संशयित पवार याच्याकडे घोरपड वन्यजीवाच्या अवयवापासून तयार दहा हातजोडी हस्तगत करण्यात आली. घोरपड हा वन्यजीव संरक्षण अधिनियम १९७२ मधील अनुसूची-१ मधील वन्यजीव आहे. त्यानुसार गुन्हा दाखल करण्यात आला असून, जिल्हा सत्र न्यायालयाने पवारला पंधरा दिवसांची न्यायालयीन कोठडी सुनावली आहे.

अवयव प्रयोगशाळेत

घोरपडीच्या अवयवांपासून तयार झालेली हातजोडी हस्तगत करण्यात आली आहे. यासंदर्भातील शास्त्रोक्त माहिती व संशोधनासाठी वन खात्याने हे अवयव प्रयोगशाळेत पाठविण्याचा निर्णय घेतला आहे. पुणे येथील झूलॉजिकल सर्व्हे ऑफ इंडिया या संस्थेमध्ये हे अवयव पाठविण्याची कार्यवाही सुरू झाली आहे. प्रयोगशाळेतून येणाऱ्या अहवालानुसार न्यायालयात पुढील सुनावणीवेळी शासकीय बाजू मांडली जाणार असल्याचे सूत्रांनी सांगितले.

दिल्ली-मुंबई-नाशिक

दिल्लीतील एका व्यक्तिला हातजोडी विक्रीसाठी ऑनलाइन व्हिडीओ अपलोड झाल्याचे दिसले. त्याने ही माहिती नवी मुंबईच्या वन्यजीव अपराध नियंत्रण ब्युरोला दिली. त्यावेळी ब्युरोच्या बनावट ग्राहकाने हातजोडीची किंमत विचारल्यावर दोन हजार रुपये सांगण्यात आले. त्यानुसार सापळा रचण्यात आला. त्यामुळे नाशिकचा व्हिडीओ ते दिल्ली-मुंबई-नाशिक हे कनेक्शन कारवाईतून पुढे आले.