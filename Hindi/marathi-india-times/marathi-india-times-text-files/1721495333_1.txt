पुणे : जमिनीच्या हद्दीवरून भावकीत होणारी भांडणे माणसांसाठी नवी नसली तरी जंगलात वर्चस्व आणि हद्द प्रस्थापित करण्यासाठी वाघांमध्ये सध्या होत असलेली भांडणे त्यांच्यासाठी जीवघेणी ठरत आहेत. राज्यात दर वर्षी होत असलेल्या वाघांच्या मृत्यूच्या कारणांमध्ये हद्दीचा वाद हा गंभीर मुद्दा पुढे आला आहे. गेल्या पाच वर्षांत ६७ वाघांचा मृत्यू एकमेकांमधील भांडणातून झाला आहे.
केंद्र आणि राज्य सरकारतर्फे व्याघ्र संवर्धनासाठी राबविण्यात येत असलेल्या योजनांमुळे गेल्या दहा वर्षांत वाघांची संख्या वाढविण्यात यश आले आहे. मात्र, वाघांच्या संख्येबरोबरच त्यांच्या समोरील आव्हानेही वाढली आहेत. जंगलात स्वतःचे अस्तित्व सिद्ध करण्यासाठी वाघांना संघर्ष करावा लागतो आहे. हद्द प्रस्थापित करण्याच्या प्रयत्नात काही वाघांनी अभयारण्यालगतच्या बफर झोनमध्ये कुटुंब विस्तारले आहे; तर काही ठिकाणी हद्दीच्या वादात होणाऱ्या भांडणातून वाघ जीव गमावत आहेत.
राष्ट्रीय व्याघ्र संवर्धन प्राधिकरण आणि केंद्रीय वन्यजीव संस्थेने उपलब्ध केलेल्या आकडेवारीनुसार गेल्या पाच वर्षांत ४०७ वाघांचा मृत्यू झाला आहे. त्यातील २०० वाघांच्या मृत्यूचे नेमके कारण स्पष्ट झाले आहे. धक्कादायक बाब म्हणजे यातील ३३ टक्के अर्थात ६७ वाघ हे एकमेकांशी मारामारी करताना मृत्युमुखी पडले आहेत. तर ५२ घटनांमध्ये वाघांची शिकार झाली आहे. या वर्षात जुलै अखेरपर्यंत ६२ वाघांचा मृत्यू झाला असून, यातील ४९ वाघांच्या मृत्यूचे कारण अद्याप स्पष्ट झालेले नाही.
प्रत्येक वाघ हा स्वतःची हद्द राखून राहणारा प्राणी आहे. त्यांच्या हद्दीत इतर वाघांना प्रवेश मिळत नाही. एखाद्याने घुसखोरी करण्याचा प्रयत्न केलाच, तर त्यांच्यामध्ये मारामारी होऊन ताकदवान वाघ त्या हद्दीचा मालक बनतो. ही नैसर्गिक प्रक्रिया असून, यापूर्वीही सर्व व्याघ्र प्रकल्पांमध्ये हद्दीच्या भांडणातून वाघांचे मृत्यू झाले आहेत. मात्र, अलीकडे आपण त्यांच्या हालचाली अधिक बारकाईने टिपत असल्याने वाघांचे भांडणातून मृत्यूचे प्रमाण वाढल्याचे दिसते, अशी माहिती केंद्रीय वन्यजीव मंडळाचे सल्लागार डॉ. विनायक सावरकर यांनी सांगितले.
‘काही व्याघ्र प्रकल्पांमध्ये वाघांची संख्या अधिक असल्याने त्यांना अधिक क्षेत्र उपलब्ध करून देण्यासाठी गावांचे पुनर्वसन करण्यात येते आहे. ताडोबामध्ये वाघांची संख्या चांगली आहे, त्यामुळे प्रकल्पातील तसेच लगतच्या गावांना हलविण्याचे काम सुरू आहे. हद्द प्रस्थापित करण्यासाठी वाघांमध्ये मारामारी यापूर्वीही झाली आहे, आगामी काळात ही समस्या अधिक गंभीर होऊ नये यासाठी प्रयत्न सुरू आहेत,’ असे केंद्रीय वन्यजीव संरक्षण संस्थेचे संचालक विनोद माथूर यांनी सांगितले.

महाराष्ट्र दुसऱ्या क्रमांकावर
गेल्या सात महिन्यांत वाघांचे सर्वाधिक मृत्यू कर्नाटकमधील व्याघ्र प्रकल्पात झाले आहेत. दुसऱ्या क्रमांकावर महाराष्ट्र आणि मध्य प्रदेश आहे. गेल्या राज्यात वर्षभरात १७ वाघ मृत्युमुखी पडले होते, या वेळी पहिल्या सात महिन्यांत अकरा वाघ गमावले आहेत. यामागे प्रामुख्याने शिकार, हद्दीचा वाद आणि नैसर्गिक मृत्यू ही कारणे आहेत. याशिवाय चार वाघांचे अवयव आणि कातडी सापडली आहे.