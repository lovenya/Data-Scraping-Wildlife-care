पुणे जिल्ह्यातील पश्चिम घाटाच्या लगतचा भाग नुकताच संवर्धन राखीव क्षेत्र म्हणून जाहीर झाला आहे. अभयारण्य जाहीर करण्याऐवजी ठरावीक वन क्षेत्राला राखीव दर्जा देऊन वन्यजीवांच्या संरक्षणाचा हा प्रयत्न स्तुत्य असला, तरी तो सर्वसामान्यांना सोप्या भाषेत समजायला हवा.


गेल्या काही वर्षांत नागरीकरणाच्या रेट्यात अनेक प्रकल्पांसाठी पर्यावरणावर मोठ्या प्रमाणावर आघात झाले. बेसुमार वृक्षतोड तर झालीच; पण त्यासोबत अनेक डोंगर सपाट कधी झाले कळलेही नाही. पर्यावरण संतुलनासाठी जंगलाचे प्रमाण कमी झाले, तर त्याचे विपरीत परिणाम सर्वच सजीव प्राण्यांवर होतात. काही वनस्पती, झाडे आणि प्राणी-पक्ष्यांची संख्या कमी होऊ लागते. विकासासाठी पर्यावरणाला 'साइड ट्रॅक'वर टाकणाऱ्या मनुष्यप्राण्याला त्याचे हादरे बसू लागतात. त्यामुळे पर्यावरण संवर्धनाची चळवळ व्यक्ती, संस्था यांच्यासह जेव्हा सरकारला गरजेची वाटू लागते, तेव्हा काही आश्वासक बदल घडताना दिसतात. गेल्या काही महिन्यांत राज्य सरकारने संवर्धन राखीव क्षेत्रांच्या संख्येत (कॉन्झर्व्हेशन रिझर्व्ह) बरीच वाढ केली. पुण्यातील पश्चिम घाटांच्या लगतचा जवळपास साडेचारशे चौरस किलोमीटरचा संपूर्ण भाग नुकताच संवर्धन राखीव क्षेत्र म्हणून करण्यात आला आहे. पुणे महापालिकेची सध्याची हद्द पाचशे चौरस किलोमीटर आहे. म्हणजेच जवळपास पुणे महापालिकेच्या क्षेत्राएवढा पुणे महानगराच्या लगतचा संपूर्ण परिसर आता वन्यजीवांच्या संरक्षणासाठी राखीव झाला आहे.

पुणे जिल्ह्याच्या उत्तरेकडील जुन्नरजवळ नाणेघाटापासून या राखीन वनक्षेत्राची सुरुवात होते. त्यात भोरगिरी, वेल्हा-मुळशी, राजमाची, लोणावळा आणि भोर असे सहा परिसर निश्चित झाले आहेत. हा संपूर्ण भाग पश्चिम घाटाशी जोडलेला आहे. याच परिसरात ताम्हिणी आणि भीमाशंकर ही दोन घनदाट अभयारण्ये आहेत. त्यामुळे हा संपूर्ण परिसरच पर्यावरणीय दृष्ट्या अतिशय संवेदनशील आहे. भविष्यात पुणे आणि पिंपरी-चिंचवडसह पुणे महानगर प्रदेश विकास प्राधिकरणाच्या (पीएमआरडीए) हद्दीत नागरीकरण आणि औद्योगिकरण वेगाने होऊ घातले आहे. अशावेळी त्याचा भार या वन्यजीवांसाठीच्या राखीव क्षेत्रामध्ये होऊ नये, यासाठी सरकारने वेळीच काही पावले टाकली आहेत. पुण्यातील वेदान्त-फॉक्सकॉन प्रकल्प गुजरातमध्ये गेल्यावरून सध्या आजी-माजी सत्ताधाऱ्यांमध्ये दररोज वादाच्या नव्या ठिणग्या पडत असताना, संवर्धन राखीव क्षेत्राबाबत मात्र दोन्ही सरकारमधील पर्यावरणमंत्री एकाच भूमिकेवर ठाम असल्याचे सुखद चित्र दिसले आहे.

संरक्षित राखीव क्षेत्रामुळे नक्की काय होणार, हा प्रश्न पडणे स्वाभाविक आहे. लोणावळा-राजमाचीमध्ये पर्यटनाला जाता येणार की नाही, याबाबत शंका येऊ शकते. अथवा, भोरमध्ये दुर्गम भागात जमीन घेतली होती, तेच क्षेत्र नेमके राखीव झाल्यामुळे तिथे काही बांधकाम करता येईल का, असेही कोणाला वाटू शकते. या ठिकाणी वन विभागाने स्थानिक नागरिकांसह सर्वसामान्यांच्या मनातील हे प्रश्न दूर करण्यासाठी पुढाकार घ्यायला हवा. अनेकदा वन विभागापेक्षा काही हितसंबंधी व्यक्ती आणि संस्था अशा वेळी पुढे येतात आणि वन विभागाच्या नव्या निर्णयामुळे तुमची जमीन आता 'ना विकास क्षेत्र' झाली आहे. तिथे तुम्ही बांधकाम तर सोडाच; पण सध्या करत असलेली शेती तुम्हांला करता येणार नाही. सरकारकडून काही मदत मिळणार नाही, अशा स्वरूपात 'कान भरणे' सुरू होते. या दुर्गम भागांत, खेड्यापाड्यात राहणाऱ्या आणि शिक्षणाशी क्वचितच संबंध आलेल्या अनेकजण स्वयंसेवी संस्थांच्या प्रचार-प्रसाराला बळी पडतात आणि त्यातून टोकाची भूमिका घेतली जाऊ शकते.

म्हणूनच वन विभागाच्या अधिकाऱ्यांची जबाबदारी मोठी आहे. राखीव वनक्षेत्र म्हणजे नक्की काय, त्याचे काय परिणाम होऊ शकतात, त्यामुळे नागरिकांच्या सध्याच्या अधिकारांवर कोणतीही बाधा येणार आहे अथवा नाही, पर्यटकांच्या दृष्टीने विकसित होणाऱ्या रिसोर्ट किंवा तत्सम व्यावसायिक जागांच्या परवानगीसाठी काय प्रक्रिया करावी लागेल, आदी प्रश्नांबाबत स्थानिक स्तरावर जनजागृती होणे गरजेचे आहे.

राजमाची-लोणावळ्याचा पर्यटनाचा भाग आणि संवर्धन क्षेत्र म्हणून जाहीर झालेला परिसर वेगवेगळा आहे, हे सांगायला हवे. ही नवी क्षेत्रे जाहीर करताना, त्यातील बहुतांश भाग हा आत्ताही वन विभागाच्या अखत्यारीत येतो. त्यामुळे थेट सामान्यांवर त्याचा थेट परिणाम होण्याची शक्यता धूसर आहे. तरीही त्याचे नेमके धोरण, त्याची स्पष्ट दिशा सर्वांना सहज-सोप्या भाषेत समजेल, अशासाठी प्रयत्न व्हायला हवेत. तसेच, ठरावीक अंतराने संवर्धन राखीव क्षेत्र म्हणून जाहीर केलेल्या भागांतील वन्यप्राण्यांची संख्या वाढली का, येथील दुर्मिळ वनस्पती टिकल्या आहेत ना, याचीही माहिती सर्वांसमोर यायला हवी.

Suneet.Bhave@timesgroup.com