म. टा. प्रतिनिधी, पुणे

राज्यातील वाघ आणि इतर वन्यप्राण्यांच्या अवैध शिकारीस, त्यांच्या अवयवांच्या चोरट्या व्यापारास आळा घालण्यासाठी पुणे जिल्ह्यात व्याघ्र कक्षाची (टायगर सेल) स्थापना करण्यात आली आहे. वन विभाग, पोलिस विभाग आणि इतर संबंधित यंत्रणांचे प्रतिनिधी समितीच्या माध्यमातून वन्यप्राण्यांची तस्करी रोखण्यासाठी एकत्रित काम करणार आहेत.

पुण्यातील ग्रामीण विभागाचे पोलिस अधीक्षक अभिनव देशमुख यांच्या अध्यक्षतेखाली आणि उपनवसंरक्षक राहुल पाटील यांच्या उपस्थितीत 'टायगर सेल'ची पहिली बैठक घेण्यात आली. या वेळी पुणे आणि पोलिस विभागाचे अधिकारी, समिती सदस्य उपस्थित होते. 'पुणे जिल्ह्यात लहान प्राण्यांच्या शिकारींचे प्रयत्न वाढले आहेत; शिवाय अलीकडे इतर जिल्ह्यांतील जंगलांत वन्यप्राण्यांची शिकार करून किंवा जिवंत प्राण्यांची तस्करी करून त्यांना पुण्यात विक्रीसाठी आणले जाते आहे. हे गैरप्रकार रोखण्यासाठी समिती काम करणार आहे,' अशी माहिती उपवनसंरक्षक राहुल पाटील यांनी दिली.