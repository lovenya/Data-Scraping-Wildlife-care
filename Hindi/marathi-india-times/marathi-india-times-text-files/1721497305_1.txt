जळगाव : काळ्या घोड्याची नाल दारावर, उंबरठ्यावर लावल्याने भूत-प्रेताची बाधा होत नाही. या अंधश्रद्धेचा फायदा घेत काही परप्रांतीयांनी जळगावात काळे घोडे फिरवून त्यांच्या खुरांवर दिवसभरात चार ते पाचवेळा नाल ठोकून त्या विक्री करीत असल्याचा धक्कादायक प्रकार जळगावात वन्यजीव संरक्षण संस्थेच्या सदस्यांनी उघडकीस आणला आहे. या प्रकारामुळे खुरांची अक्षरश: चाळणी झालेल्या घोड्यासह संशयिताला संस्थेच्या पथकाने पकडून देत पोलिस ठाण्यात हजर केले.

जळगाव शहरात काही लोक दोन काळ्या घोड्यांसह गेल्या तीन चार दिवसांपासून वेगवेगळ्या भागात फिरतांना दिसत होते. घोडे नालची विक्री करण्यासाठी फिरवले जात आहेत, ही माहिती जिल्हा प्राणी क्लेश कायदा समितीचे सदस्य रवींद्र फालक यांना मिळाली होती. एक नाल दिवसभर कशी विकत असणार? म्हणून फालक यांनी तत्काळ धाव घेत त्या घोडेवाल्यांना शोधण्याचा प्रयत्न केला. मात्र, तो निघून गेला होता. त्या भागात माहिती घेतली असता धक्कादायक खुलासा झाला.
    by Taboolaby TaboolaSponsored LinksSponsored LinksPromoted LinksPromoted LinksYou May LikeGet AI PCs for businessIntel
पथकाने घेतला शोध

वन्यजीव संरक्षण संस्थेचे रवींद्र फालक, बाळकृष्ण देवरे, योगेश गालफाडे, राजेश सोनवणे, जगदीश बैरागी, मयूर वाघुलदे, नीलेश ढाके, वासुदेव वाढे या कार्यकर्त्यांनी संबंधित व्यक्तींचा शोध घेतला. संबंधित तरुण घोड्यासह स्वातंत्र्य चौकात संस्थेच्या पथकाला आढळला. चारशे रुपयांना तो घोड्याची नाल विकत होता. त्यांनी घोड्यासह त्या व्यक्तीला जवळच असलेल्या जिल्हापेठ पोलिस ठाण्यात आणले. हे घोडेवाले हे दिल्ली येथील रहिवासी आहेत. जळगाव शहरात चार घोड्यांसह मुहम्मद जावेद, जावेद शेख, शाकिर अली यांच्यासह आणखी एक व्यक्ती आले आहेत. प्रत्येकाकडून दररोज ८ ते १० ग्राहकांना घोड्याच्या नालची विक्री केली जाते. एका घोड्याला महिन्याला किमान ३०० वेळा नाल काढली आणि ठोकली जात असल्याचे चौकशीत समोर आले.