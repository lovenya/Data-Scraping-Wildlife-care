औरंगाबाद : वाघासह अन्य वन्यप्राणी असलेल्या तसेच अनेक दुर्मीळ औषधी वनस्पती, वनसंपदा असलेल्या गौताळा औट्रमघाट अभयारण्य संरक्षणासाठी अपुरे मनुष्यबळ हा चितेंचा विषय बनला आहे. प्रामुख्याने कन्नड क्षेत्रात काही महिन्यांपासून महत्त्वाचे सहायक वन संरक्षक पद रिक्त असून चंदनासह मौल्यवान दगडांची खाण असलेल्या पाटणादेवी चाळीसगाव क्षेत्रामध्येही प्रमुखपद असलेल्या वन परिक्षेत्र अधिकाऱ्यासह अनेक पदे रिक्त आहेत.

कन्नड (जि. औरंगाबाद) व चाळीसगाव (जि. जळगाव) तालुका परिसरात गौताळा औट्रमघाट अभयारण्य २६० चौरस किलोमीटर क्षेत्रात पसरलेले आहे. मराठवाड्यातील सर्वात मोठे असलेल्या या अभयारण्यात बिबट्या, काळवीट, नीलगाय, सायाळासह १९ सस्तन प्राणी आणि सरपटणारे प्राणी प्रामुख्याने आढळतात तसेच अनेक दुर्मीळ औषधी वनस्पती, वनसंपदा येथे आहे. या अभयारण्याचे महत्त्व लक्षात घेत पर्यावरण व वन मंत्रालयाने गौताळा औट्रमघाट अभयारण्य सभोवताल पर्यावरणाच्या दृष्टीने संवेदनशील क्षेत्र घोषित केले आहे. त्यात या अभयारण्यात विदर्भाहून आलेल्या एका वाघाने आपला मुक्काम ठोकला आहे. गेल्या सात महिन्यांपासून तो रमल्याने या अभयारण्याच्या वैभवात अधिकच भर पडली आहे. वन व वन्यजीवांचे संवर्धन व जतन व्हावे, यासाठी चराई बंदीसह विविध उपाययोजना हाती घेण्यात आलेल्या असतानाच चंदन तस्करीसह मौलवान दगडाची चोरीच्या घटनाही समोर आल्याने वनाचे संरक्षणाकडे अधिक लक्ष देण्याची गरज निर्माण झाली आहे.
    by Taboola by Taboola Sponsored Links Sponsored Links Promoted Links Promoted Links You May LikeIntelGet AI PCs for businessIntel
नाही म्हणायला आहे त्या अधिकारी, कर्मचाऱ्यांनी धाडसी कारवाई करत अनेक चंदनचोरासह मौल्यवान दगडाची चोरी करणाऱ्यांच्या मुसक्या आवळल्या आहेत. मात्र असे असले तरी, मराठवाड्यातील सर्वात मोठ्या असलेल्या या अभयारण्याच्या सरंक्षणासाठी आवश्यक ते मनुष्यबळ का पुरविले जात नाही, असा प्रश्न निर्माण होत आहे.

अभयारण्याच्या संरक्षण व संवर्धनासाठी वन्यजीव विभागाचे सुमारे ४७ अधिकारी व कर्मचारी सध्या कार्यरत आहेत, परंतु महत्त्वाची अनेक पदे रिक्त असल्याचे सूत्रांनी सांगितले.

यात प्रामुख्याने चाळीसगाव, पाटणादेवी या महत्त्वाच्या क्षेत्रात वन परिक्षेत्र अधिकारी (वन्यजीव) पद, वनपालाचे एक तसेच वनरक्षकांची तीन पदे रिक्त आहे. कन्नड क्षेत्रात सहायक वन संरक्षक पद रिक्त रिक्त आहे. यासह कन्नड आणि नागद क्षेत्रात गार्डची प्रत्येकी दोन जागा खाली आहेत. हे अपुरा मनुष्यबळ २६० चौरस किलोमीटर क्षेत्रात पसरलेल्या या अभयारण्याचे संरक्षण व संवर्धनासाठी अडथळा ठरत असल्याचे सूत्रांनी सांगितले.


गौताळा औट्रमघाट अभयारण्य २६० चौरस किलोमीटर क्षेत्रात पसरलेले आहे. बिबटसह अन्य वन्यजीव या ठिकाणी मोठ्या प्रमाणात आहे. वाघाचा मुक्काम अभयारण्यात आहे. अनेक दुर्मीळ औषधी वनस्पती, वनसंपदा येथे आहे, त्यामुळे जतन व संवर्धनाकडे दुर्लक्ष होता कामा नये. अनेक पदे रिक्त असणे, ही अत्यंत गंभीर बाब असून त्याकडे तातडीने लक्ष देण्याची गरज आहे.

डॉ. दिलीप यार्दी,

वन्यजीव अभ्यासक


गौताळा औट्रम अभयारण्याचे प्रवेशद्वार.

अभयारण्यात मौल्यवान खनिजेही आहेत.

विदर्भातून आलेला वाघ सध्या रमला आहे.