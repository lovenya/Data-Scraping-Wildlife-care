मुंबई : गेल्या सुमारे पाच दशकांच्या कालावधीत वन्यजीवांची संख्या ६९ टक्क्यांनी घटली आहे. सन १९७०पासून उपलब्ध माहितीचे जगभरातील ८९ तज्ज्ञांनी विश्लेषण केले असून, यावर आधारित डब्ल्यूडब्ल्यूएफच्या लिव्हिंग प्लॅनेट अहवालात ही धक्कादायक माहिती समोर आली आहे.

माशांसारखे जलचर सहसा नजरेस पडत नसल्याने या जीवांकडे अधिक दुर्लक्ष होत आहे. यामध्ये गोड्या पाण्यातील सजीवांची संख्या ८३ टक्क्यांनी कमी झाल्याचेही समोर आले आहे. हवामानबदल आणि जैवविविधतेची हानी याचा परस्परसंबंध असून जैवविविधतेचा हा नाश रोखण्यासाठी तातडीने पावले उचलण्याची गरज असल्याचे या अहवालाच्या माध्यमातून सुचवण्यात आले आहे.

मानवी हस्तक्षेपामुळे हवामानबदल, जैवविविधतेचा नाश होत आहे. भविष्यातील पिढ्यांनाही याचा मोठ्या प्रमाणात धोका आहे. जमिनीच्या वापरामध्ये होणारे बदल, वनस्पती, प्राणी यांच्या नैसर्गिक अधिवासांचे तुकडे पाडले जाणे, त्याचा नाश होणे हा निसर्गाला सध्या असलेला सर्वाधिक मोठा धोका असल्याचे या अहवालामध्ये म्हटले आहे. जागतिक तापमान वाढ जर १.५ अंश सेल्सिअसपर्यंत रोखता आला नाही, तर येणाऱ्या काळामध्ये जैवविविधतेच्या नाशाचे हे महत्त्वाचे कारण ठरण्याची भीती आहे. वाढणाऱ्या तापमानामुळे कमी कालावधीत अनेक मृत्यू होण्याची शक्यता अधिक असते. सस्तन प्राणी, मासे, सरपटणारे प्राणी, पक्षी, उभयचर अशा विविध जैवविविधता निर्देशकांच्या मदतीने माणसाला इशारे मिळत आहेत. याकडे लक्ष देण्याची गरज व्यक्त होत आहे. सन १९७० ते २०१८ या कालावधीतील जगभरातील वन्यप्राण्यांच्या विश्लेषणावरून लॅटिन अमेरिकेत सर्वाधिक म्हणजे ९४ टक्के वन्यप्राणी संख्या घटल्याचे समोर आले. ऊबदार पाण्यातील प्रवाळांची संख्या ५० टक्क्यांनी घटली आहे. तापमानवाढ १.५ अंश सेल्सिअसने झाली, तर हे प्रमाण ७० ते ९० टक्के कमी होईल आणि २ अंश सेल्सिअसने झालेली तापमान वाढ ९९ टक्के प्रवाळांचा नाश करू शकते.

या अहवालानुसार, वन्यजीव संख्या घटण्याची मुख्य कारणे म्हणजे अधिवासाचा ऱ्हास आणि नुकसान, आदिवासींव्यतिरिक्त इतर समुहांचा जंगलातील शिरकाव, प्रदूषण, हवामान बदल आणि विविध संसर्गजन्य रोग ही आहेत. आफ्रिकेतील वन्यजीव जनसंख्येतील ६६% घट, तसेच आशिया पॅसिफिकच्या एकूण सजीव सृष्टीपेकी ५५% सजीवाचा ऱ्हास होण्यामागे यापैकी अनेक घटकांचा वाटा आहे.

या अहवालासंदर्भात बोलताना डब्ल्यूडब्ल्यूएफ इंडियाचे सरचिटणीस आणि मुख्य कार्यकारी अधिकारी रवी सिंग यांनी सांगितले की, हवामानबदल आणि जैवविविधतेचे नुकसान हे केवळ पर्यावरणीय समस्याच नाही तर आर्थिक, विकास, सुरक्षा आणि सामाजिक समस्यादेखील आहेत. त्यामुळे त्यांच्यावर एकत्रितपणे कृती करणे अत्यावश्यक आहे. भारतीय उपखंडातील हवामान बदल हा जलस्रोत, शेती, नैसर्गिक परिसंस्था, आरोग्य आणि अन्नसाखळी यांसारख्या महत्त्वाच्या क्षेत्रांवर परिणाम करतात, असेही ते म्हणाले.

दरवर्षी ०.१३% दराने

खारफुटींची कत्तल

दरवर्षी ०.१३% या दराने मत्स्यपालन, कृषी आणि किनारपट्टी विकासासाठी खारफुटींची कत्तल होत आहे. सन १९८५पासून सुंदरबनमधील खारफुटीचे १३५ चौरस किलोमीटर जंगल नष्ट झाले असून, याचा परिणाम स्थानिकांवर झाला आहे. जगभरातील स्थानिक लोक आणि त्यांच्या समुदायांचे अधिकार, सरकार आणि संवर्धन नेतृत्व हे एकाच दिशेने विचार करू लागले तर खालावत जाणारा आलेख रोखण्यासाठी प्रयत्न करता येतील असेही या अहवालामध्ये स्पष्ट करण्यात आले आहे.