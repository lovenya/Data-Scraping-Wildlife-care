पंकज मोहरीर, चंद्रपूर

राज्याला स्वतंत्र वन्यजीव धोरणाची गरज व्यक्त होत असतानाच प्रधान मुख्य वनसंरक्षक (वन्यजीव) यांच्याकडून हे काम सुरू करण्यात आले आहे. येत्या मे महिन्यापर्यंत राज्य वन्यजीव कृती आराखडा तयार करून सरकारला सादर होण्याचे संकेत सूत्रांनी दिले आहेत. हा आराखडा लागू झाल्यास त्याचे सकारात्मक परिणाम दिसून येण्याचा विश्वास तज्ज्ञांनी व्यक्त केला आहे.
    by Taboolaby TaboolaSponsored LinksSponsored LinksPromoted LinksPromoted LinksYou May LikeGet AI PCs for businessIntelUndo
आज राज्यात वन्यप्राणी संरक्षण व संवर्धनासंदर्भात अनेक आव्हाने आहेत. वन्यप्राण्यांचे अधिवास, भ्रमणमार्ग संरक्षणाकरितासुद्धा विकासकामामुळे अडथळा निर्माण होत आहे. खाद्याची कमतरता आणि वनालगतचे गावकरी यांची जंगलावरची निर्भरता आदी अनेक समस्या निर्माण झाल्या आहेत. राज्यात जैवविविधतेच्या प्रमाणात संरक्षण-संवर्धन व व व्यवस्थापनाच्या दृष्टीनेही विविधतेची गरज आहे. वन्यजीव विभागामध्ये काळानुरूप बदल आवश्यक आहे. आधुनिकता आत्मसात करून कर्मचारी आणि अधिकारी यांना आवश्यक वन्यजीव प्रशिक्षण, अधिवास व्यवस्थापन आदी प्रशिक्षणाची सोय उपलब्ध असली पाहिजे. तरच भविष्यातील आव्हानांना सामोरे जाणे शक्य होणार असल्याचे इको-प्रो चे बंडू धोतरे यांनी सांगितले.

काही विशिष्ट भागात काही वन्यप्राण्यांची वाढ क्षमतेपेक्षा अधिक होत असल्याने त्यांचे स्थानांतरण होणे आवश्यक आहे. तर काही वनक्षेत्रात तृणभक्षी प्राण्यांची वाढ करण्यास प्रकल्प राबविण्याची गरज आहे. शेतपीक नुकसानीस कारणीभूत असलेले रानडुक्कर, नीलगाय, माकड, हत्ती आदींची वाढलेली संख्या आणि उपद्रव कमी करण्यासाठी लॅण्डस्केपनिहाय, स्थानिक पातळीवरील गरजा व समस्या लक्षात घेउन व्यापक नियोजन आवश्यक आहे. राज्यातील मैदानी भागातील जंगले, माळराने, कोकण किनारा, पश्चिम घाट अशी विविधता असल्याने या वनक्षेत्रातील वन्यप्राणी व्यवस्थापन आराखडा लॅण्डस्केपनिहाय वेगवेगळा, स्थानिक गरजेनुसार करण्याची गरज असल्याचे मतही जाणकारांनी 'मटा'शी बोलताना व्यक्त केले.

'नॅशनल वाइल्ड लाइफ ॲक्शन प्लान' तयार

भारत सरकारने २०१७-२१दरम्यानचा 'नॅशनल वाइल्ड लाइफ ॲक्शन प्लान' तयार केला आहे. राज्यात प्रधान मुख्य वनसंरक्षक (वन्यजीव) यांच्यावतीने राज्य वन्यजीव कृती आराखडा तयार केला जात आहे. येत्या मे महिन्यापर्यंत हा आराखडा राज्य सरकारला सादर केला जाण्याचे संकेत प्रधान मुख्य वनसंरक्षक (वन्यजीव) नितीन काकोडकर यांनी दिले.

संरक्षित क्षेत्र तीन टक्केच

वन्यजीवांचे योग्य व्यवस्थापन होण्याच्या दृष्टीने व्यापक नियोजन आवश्यक आहे. राज्यात घोषित करण्यात आलेले संरक्षित क्षेत्र, एकूण भौगोलिक क्षेत्रफळाच्या तुलनेत तीन टक्केच आहे. अजूनही पाच टक्के अधिक उद्दिष्ट गाठण्याचे लक्ष्य गाठता आलेले नाही. यातूनच मानव-वन्यजीव संघर्ष शिगेला पोहचल्याचे मतही व्यक्त होत आहे.