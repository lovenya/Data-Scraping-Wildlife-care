प्रशांत मोरे, ठाणे

सातत्याने लागणाऱ्या वणव्यांमुळे वनसंपदेबरोबरच तेथील पशुपक्ष्यांचे नैसर्गिक अधिवासही होरपळून नष्ट होत असल्याचा धक्कादायक प्रकार अंबरनाथ आणि कल्याण तालुक्यांच्या वेशीवरील जंगलात आढळून आला आहे. अंबरनाथ पश्चिम विभागातून मुरबाड-टिटवाळ्याकडे जाणाऱ्या रस्त्याच्या डाव्या बाजूला असलेल्या वनपट्ट्यात राष्ट्रीय पक्षी मोर, राज्यपक्षी पिवळ्या पायाची हारोळी, चिपका, वटवट्या, राखी वटवट्या, नकल्या खाटीक, कोतवाल, भुंडा पोपट, चातक आदी पक्षी आढळून येतात. गेल्या काही दिवसांत मात्र येथील हिरवाई हळूहळू नष्ट होत असून वणव्यांमुळे पक्ष्यांची घरटीही जळून खाक होत आहेत.

एकीकडे शासन वन विभागाच्या वतीने शतकोटी वृक्ष लागवड मोहिमेच्या माध्यमातून उजाड वन जमिनीवर पुन्हा हिरवाई रुजविण्याचा प्रयत्न करीत असताना दुसरीकडे नैसर्गिकरित्या अस्तित्वात असलेल्या जंगल संपदेचा काही विघ्नसंतोषी नाश करताना दिसत आहेत. अंबरनाथ पश्चिम विभागात कल्याण तालुक्याच्या वेशीवरील हे जंगल असेच हळूहळू उजाड होताना दिसत आहे. आधीच दगड खाणींनी येथील डोंगर पोखरून टाकले आहेत. त्यात आता सातत्याने लावण्यात येणाऱ्या वणव्यांमुळे हा निसर्गश्रीमंत परिसर भकास दिसू लागला आहे. वन्यजीव अभ्यासक आणि छायाचित्रकार गेली तीन वर्षे या परिसरात नियमितपणे प्रभात फेरी करतात. या भटकंतीत त्यांना आतापर्यंत १५० प्रकारचे पक्षी आढळून आले आहेत. निरनिराळ्या ऋतूंमध्ये इथे विविध प्रकारचे पक्षी आढळतात. त्यांनी त्यांची सचित्र नोंदही ठेवली आहे. या भागात सुंदर तळी असून या सर्व परिसर निसर्गरम्य आहे.