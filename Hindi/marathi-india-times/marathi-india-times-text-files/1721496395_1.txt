पुणे : एकीकडे शहरात वन्यप्राण्यांच्या तस्करीच्या घटना वाढत असल्या तरी वन्यप्राणी, पक्ष्यांबद्दल संवेदनशील असणाऱ्या पुणेकरांची संख्या मोठी आहे. घराच्या गॅलरीत सापडलेले पक्ष्याचे छोटे पिल्लू, पार्किंगमध्ये दिसलेला साप असो किंवा शहराच्या वेशीवर जखमी झालेला वन्यप्राणी; पुणेकर तत्परतेने वन विभाग, बचाव पथक संस्थांशी संपर्क साधून मदतीसाठी धावपळ करीत आहेत. त्यामुळेच इतर शहरांच्या तुलनेत पुण्यात उपचार केंद्रांकडे दाखल होणाऱ्या वन्यप्राणी, पक्ष्यांची संख्या जास्त आहे.

वाढत्या शहरीकरणामुळे वन्यप्राणी, पक्ष्यांचे अधिवास वेगाने नष्ट होत असून, त्यांच्या फिरण्यावर बंधने आली आहेत. अशा वेळी अन्न, पाण्याच्या शोधात चुकून मानवी वस्तीत शिरल्यामुळे, रस्ता ओलांडताना अपघात झाल्याने, कुत्र्यांच्या हल्ल्यामुळे जखमी होणाऱ्या वन्यप्राण्यांची संख्या वाढत आहे. उष्माघात, पतंगाच्या मांज्यात अडकल्याने शेकडो पक्षी जखमी होतात. या पक्ष्यांना, प्राण्यांना मदत करण्यास पुण्यातील नागरिक नेहमीच पुढाकार घेतात. अग्निशमन दल, पोलिस, वन विभागाची हेल्पलाइन, प्राणिमित्रांना रेस्क्यू संस्थांशी संपर्क साधून जखमी प्राण्याला वाचविण्याचा प्रयत्न करतात. पुण्यातील नागरिक संवेदनशील आणि जागरुक असल्याचे निरीक्षण रेस्क्यू ऑपरेशन करणाऱ्या संस्थाचालकांनी नोंदवले आहे.
    by Taboola by Taboola Sponsored Links Sponsored Links Promoted Links Promoted Links You May LikeEdumilestonesHow to become a counsellor in India - 5 simple stepsEdumilestonesLearn More
'जखमी अवस्थेत किंवा संकटात सापडलेला प्राणी, पक्षी दिसल्यावर नागरिक हेल्पलाइनवर संपर्क साधतात. वन विभागाकडूनही आम्हाला बोलावणे येते. आमच्या संस्थेमध्ये सर्पतज्ज्ञ, वन्यजीव अभ्यासक, पशुवैद्यकीय तज्ज्ञ, प्रशिक्षित बचाव पथक आणि सुसज्ज रुग्णालय आहे. हत्ती, तरस, बिबट्या या जंगली प्राण्यांसह अगदी बुलबुल पक्ष्यापर्यंत विविध प्रकारच्या प्राण्यांवर उपचार केले आहेत. तत्काळ मिळालेल्या उपचारांमुळे जखमी प्राण्यांपैकी ७५ टक्के प्राणी बचावतात. या बचावलेल्या प्राण्यांना निसर्गात सोडण्यात येते. कायमस्वरूपी अपंगत्व आलेल्या प्राण्यांना केंद्रात ठेवावे लागते. मनुष्य व वन्यप्राण्यांमधील वाढत्या संघर्षामुळे रेस्क्यू ऑपरेशनच्या घटना वाढत आहेत,' अशी माहिती रेस्क्यू संस्थेच्या प्रमुख नेहा पंचमिया यांनी दिली.

दर वर्षी वाढत आहेत आकडे

२०१९ : ३००

२०२० : १,२००

२०२१ : ३,०००

(संदर्भ : रेस्क्यू संस्था)

.

वन्यप्राण्यांविषयी पुणेकर सजग

'पुणेकरांमध्ये वन्यप्राण्यांविषयी जागृती वाढली आहे. पक्षी, प्राणी जखमी अवस्थेत दिसला, की नागरिक संस्थेकडे संपर्क साधतात. गेल्या वीस वर्षांत संस्थेने जखमी अवस्थेतील लांडगा, तरस, माकड, बिबट्यासह अनेक लहान-मोठ्या प्राण्यांवर उपचार केले आहेत. वर्षभरात सरासरी दीड हजार प्राणी पक्षी उपचारांसाठी येतात. कावळे, कबुतर, घारींचे प्रमाण अधिक असते. संक्रात जवळ आली की मांज्यामुळे पक्षी जखमी होतात. पावसाळ्यात घराजवळ साप आला की नागरिक फोन करतात. उन्हाळ्यात उष्माघातामुळे घारींसह इतर पक्षी, प्राण्यांची उपचारासाठी संख्या वाढते,' असे भारतीय सर्प विज्ञान संस्थेच्या वन्यप्राणी अनाथालयाचे अनिलकुमार खैरे यांनी सांगितले.

०००

वन विभागाचे स्वतंत्र उपचार केंद्र

जखमी वन्यप्राण्यांना तातडीने वैद्यकीय मदत मिळावी म्हणून वन विभागातर्फे बावधन भागात वन्यप्राणी उपचार केंद्र (ट्रान्झिट ट्रीटमेंट सेंटर) साकारण्यात येते आहे. जुन्नर येथील बिबट्यांचे निवारा केंद्र वगळता पश्चिम महाराष्ट्रात मोठे उपचार केंद्र नाही. गेल्या काही वर्षांत वन्यप्राण्यांचे वाढते अपघात आणि मनुष्य-वन्यप्राणी संघर्ष लक्षात घेऊन पुण्यातील केंद्र मोठ्या जागेत उभारण्यात येणार आहे. पश्चिम महाराष्ट्रातील हे सर्वांत मोठे केंद्र ठरणार आहे. या केंद्रामध्ये अद्ययावत उपचारांची सुविधा, निवारा कक्ष, कायमस्वरूपी अपंगत्व आलेल्या वन्यप्राण्यांसाठी स्वतंत्र कक्ष असेल. केंद्र उभारणीचे काम सुरू असून, पुढील दोन वर्षांत हे केंद्र वन्यप्राण्यांच्या सेवेत रूजू होणार आहे.