वन पर्यटनासारखा प्रसन्न अनुभव दुसरा नाही. मात्र, निसर्गसंपदेचे महत्त्व कळणाऱ्यांनीच जंगलात पर्यटनाला जावे, अन्यांना तेथे प्रवेशच देऊ नये, असा कायदा करावा, अशी सध्याची स्थिती आहे. विदर्भाच्या ताडोबा-अंधारी व्याघ्रप्रकल्पातील अलीकडचा प्रकार संतापजनक आहे. वाघ दिसणे म्हणजेच ‘पैसा वसूल’ हा अट्टहास सोडायला हवा, हे यावरून लक्षात यावे. व्याघ्रदर्शनाच्या आसुरी आनंदात तिथे पर्यटकांनी कहर केला.

टी-११४ ही वाघीण कच्च्या रस्त्यावर दिसताच आसपासच्या जिप्सींनी तिला घेरले. वाघिणीला मागेपुढेही जाणे शक्य नव्हते. अनेक वाहनांनी कोंडी केल्याने गोंधळलेल्या या वाघिणीचे छायाचित्र व्हायरल झाले आणि हा प्रकार उघड झाला. सव्वाशेर बनणाऱ्या पर्यटकांसोबत वनकर्मचारीही यासाठी तेवढेच जबाबदार आहेत. बाहेर पडण्याचा मार्ग न गवसल्याने ही वाघीण आक्रमकही झाली असती. सन २००३मध्ये मध्य प्रदेशातील बांधवगड राष्ट्रीय उद्यानात असेच तर घडले होते. मोहिनी वाघिणीने जिप्सीवर चढून दोन फ्रेंच पर्यटकांना जखमी केले होते. वाघिणीचे शेपूट ओढून हल्ल्यापासून परावृत्त करणाऱ्या हॉटेलमालकाच्या छातीवर ती चढली होती. तेव्हा हत्तीवरून सफारीची परवानगी होती. वाघिणीच्या गर्जना ऐकून बिथरलेल्या हत्तीने अक्षरश: माहुताला पाठीवरून भिरकावत पळ काढला होता. आदल्या रात्री महामार्गावरील वाहनाच्या धडकेत जखमी झाल्याने वाघिणीने जिप्सीवर राग काढला असण्याची शक्यता वन्यतज्ज्ञांनी वर्तविली होती. मागच्या वर्षी उत्तराखंडमधील जिम कार्बेट राष्ट्रीय उद्यानात वाघाने झुडुपातून उडी घेत पर्यटकांच्या वाहनावर हल्ला करण्याचा प्रयत्न केला होता. वाघ हा तसा सभ्य प्राणी समजला जातो. तो विनाकारण मनुष्यावर हल्ला करीत नाही.

मानवी चुकांमुळे आत्मसरंक्षणास्तव त्याला प्रतिकार करावा लागतो. मानवी रक्ताची चटक लागल्याने अखेर तो नरभक्षक बनतो. मागील सहा वर्षांत राज्यात वन्यजीवांच्या हल्ल्यात ४२६हून अधिक ग्रामस्थांचे बळी गेले आहेत. जखमींची संख्या अडीच हजारांच्या घरात आहे. ताडोबातील मग्रुर कर्मचाऱ्यांना तात्पुरते निलंबित करण्यात आले असून चौकशीअंती ‘नियमानुसार’ कारवाई होणार असल्याचे समजते. हद्द ओलांडणे वन्यप्राण्यांना रुचत नाही. खरेतर वाघ अचानक रस्त्यावर आला असे म्हणण्यात अर्थ नसतो; कारण विकासाच्या नावाखाली आपण- म्हणजे माणसानेच वाघाच्या वास्तव्यक्षेत्रातून रस्ते नेलेले असतात. पर्यटकांनी संयम सोडला तरी वाघांनी सभ्य राहावे, ही अपेक्षा किती योग्य आहे?