ठाणे :

मुंबई महानगर प्रदेशामध्ये (एमएमआर) येणाऱ्या जिल्ह्यांमधील वन्यप्राण्यांच्या नोंदी करून त्यांचे अस्तित्व दर्शवणाऱ्या नकाशाची निर्मिती करण्याचा निर्णय ठाणे वनविभागाकडून घेण्यात आला आहे. वन्यप्राणी संस्थांची टीम या नकाशाच्या निर्मितीसाठी काम करत आहे. गेल्या पाच वर्षांत मुंबई-ठाण्यातून संरक्षित करण्यात आलेले वन्यजीवांची नोंद यात असेल. यामध्ये सुटका करण्यात आलेले वन्यप्राण्यांबरोबरच अपघातांमध्ये मृत्युमुखी पडलेले वन्यजीव, साप आणि विविध वन्यप्रजातींचे अस्तित्व यातून दिसून येणार आहे. शहरांलगत वन्यजीव आणि मानव यांच्यामध्ये होणाऱ्या संघर्षाच्या घटनांची नोंदही या नकाशात दर्शवण्यात येणार आहे. ठाणे वनविभाग, मुंबई मेट्रोपोलिटन रिजन एन्व्हॉयरमेंट इम्प्रुव्हमेंट सोसायटी (एमएमआरएईएस), टेरा एन्व्हॉरो आणि रॉ या संस्थांच्या माध्यमातून हे काम सुरू आहे.
    by Taboolaby TaboolaSponsored LinksSponsored LinksPromoted LinksPromoted LinksYou May LikeGet AI PCs for businessIntel
मुंबई महानगर प्रदेशाच्या आसपास संजय गांधी राष्ट्रीय उद्यान, ठाणे फ्लेमिंगो, कर्नाळा आणि तुंगारेश्वर यासारख्या अभयारण्याचा भाग आणि मोठे वनक्षेत्र आहे. या क्षेत्रातील शहरांचा विकास होत असताना येथील वन्यजीव आणि मानव यांच्यामध्ये मोठा संघर्ष निर्माण झाला आहे. शहरांमध्ये वन्यप्राणी घुसू लागल्यामुळे मानवी वस्तीत दहशत पसरू लागली आहे. तर काही ठिकाणी हे प्राणी रस्त्यावर आल्यामुळे वाहनांच्या अपघातामध्ये मृत्यूमुखी पडत आहे. साप आणि बिबळ्यासारखा प्राणी घरांमध्ये घुसत असल्याचे आढळल्यास त्यांना तेथून बाहेर काढले जाते. वन्यप्राण्यांचा विविध ठिकाणांचा वावर, त्यांचा अधिवास, खाद्य, सवयी आणि त्यांच्या येथील अस्तित्वाचा आत्तापर्यंत कधीच व्यापक प्रमाणामध्ये अभ्यास झाला नसल्यामुळे प्राणी मित्र आणि वनविभाग यांच्या संयुक्त विद्यमाने या उपक्रमाची सुरुवात करण्यात आली आहे. एमएमआरएईएस संस्थेने या उपक्रमाला अर्थिक बळ दिले आहे. या उपक्रमामुळे मुंबई आणि परिसरातील वन्यप्राण्यांच्या प्रजाती, त्यांचे क्षेत्र आणि त्यांचा असलेला वावर यांची माहिती मिळू शकेल, अशी माहिती अद्वैत जाधव यांनी दिली. लोकवस्त्यांमध्ये घुसलेल्या वन्यप्राण्यांची सुटका करणाऱ्या वन्यप्राणी मित्रांकडील गेल्या पाच वर्षांची माहिती यात सामावून घेतली जाणार आहे. या प्रकल्पावर मानद वन संरक्षक पवन शर्मा, अद्वैत जाधव, कल्याण गायकवाड, डॉ. दिपा शर्मा आणि चिन्मय जोशी काम करत आहेत. याशिवाय या परिसरातील २५ ते ३० मोठ्या पर्यावरणप्रेमी संस्थांची मदत यासाठी घेतली जाणार आहे. त्यांच्याकडील माहितीच्या आधारे या सगळ्या गोष्टींचे संकलन करणे शक्य असून त्यांची मांडणीही अॅपच्या माध्यमातून सामान्यांसाठी उपलब्ध करून देण्याचा प्रयत्न आहे. पुढील वर्षभरामध्ये हे काम पूर्ण होऊन मुंबई महानगर प्रदेशातील वन्यप्राण्यांच्या सर्व वन्यजीवांची माहिती एकत्रितपणे मिळणे शक्य होणार आहे.

आत्तापर्यंत मुंबई-ठाणे परिसरातील अत्यंत दुर्मिळ प्रजातींवर तसेच सहसा डोळ्यांनी न दिसणाऱ्या प्राण्यांबद्दल व्यापक नोंदी केल्या गेलेल्या नाहीत. या उपक्रमामुळे वन्यप्राण्यांची माहिती घेऊन त्यांचे अस्तित्व टिकवण्यासाठी प्रयत्न करता येईल. तसेच वन्यप्राण्यांच्या संरक्षण आणि संवर्धनासाठी मदत होणार आहे.

पवन शर्मा, मानद वन्यजीव संरक्षक

वन्यप्राणी मित्रांसाठी वनविभागाने प्राणी मित्र हे अॅप सुरू करण्याची प्रक्रिया सुरू केली असून या उपक्रमातील हा भाग आहे. प्राणीमित्रांकडून त्यासाठी माहिती संकलित केली जात असून ही माहिती शहराच्या नकाशावर टॅग केले जाईल. त्यामुळे हा नकाशा अभ्यासकांसाठी उपयुक्त ठरू शकणार आहे.

जितेंद्र रामगावकर, उपवनसंरक्षक, ठाणे