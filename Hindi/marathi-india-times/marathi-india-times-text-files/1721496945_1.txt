म.टा.प्रतिनिधी, नागपूर

पाळीव प्राण्यांना होणारे रोग पसरून वन्यजीवांचे आरोग्य धोक्यात येऊ नये म्हणून वन विभागाने विशेष लसीकरण अभियान सुरू केले आहे. नागपूरच्या जिल्ह्यातील जंगलाशेजारील गावांमध्ये हे लसीकरण करण्यात येत आहे. जंगलांच्या शेजारी असणाऱ्या गावांमधील पाळीव प्राण्यांचा जंगलांमध्ये वावर असतो. चराईला बंदी असली तरी गावकरी आपले पाळीव प्राणी घेऊन जंगलांमध्ये जातात. चराई करणाऱ्या या प्राण्यांना काही रोग असल्यास त्यांचा प्रसार होऊ शकतो. त्याचा थेट परिणाम वन्यप्राण्यांमध्ये रोग पसरण्यावर होतो. हे टाळण्यासाठी पाळीव प्राण्यांचे लसीकरण करण्यात येत आहे. पाळीव प्राण्यांमध्ये तोंडखुरी, पायखुरी, घटसर्प असे विविध रोग होतात. हे सगळे संसर्गजन्य रोग आहेत. त्यांच्यामार्फत रोगांचा प्रसार वन्यप्राण्यांमध्ये झाल्यास तो नियंत्रणात आणता येत नाही. त्यामुळे, मन्सूनपूर्व लसीकरण सुरू करण्यात आले आहे. पशुसंवर्धन विभाग, वन विभाग आणि गावांबरोबर समन्वय साधून ही मोहीम राबविण्यात येत आहे. नागपूर जिल्ह्यातील काटोल, मुनिया, बुटीबोरी, उमरेड-कऱ्हांडला या परिसरात हे लसीकरण सुरू आहे, असे राज्य वन्यजीव मंडळाचे सदस्य कुंदन हाते यांनी सांगितले. हा कार्यक्रम राबविण्याकरिता नागपूरचे उपवनसंरक्षक भारतसिंह हाडा, बोर व्याघ्रप्रकल्पाचे उपसंचालक (वन) प्रमोद पंचभाई, वन विभागाच्या ट्रान्झिट ट्रिटमेंट सेंटरचे पशुवैद्यकीय अधिकारी, पशुपर्यवेक्षक, कर्मचारी यांचा या मोहिमेत समावेश आहे. ...................