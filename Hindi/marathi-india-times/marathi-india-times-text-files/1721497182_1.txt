चंद्रपूर : कापूस वेचण्यासाठी गेलेल्या महिलेवर वाघाने हल्ला करून ठार मारल्याची घटना खेडी येथे गुरुवारी घडली. सावली तालुक्यात अवघ्या २४ तासांत ही दुसरी घटना घडल्याने गावकरी संतापले आहेत. वाघाचा बंदोबस्त करण्याची मागणीही जोर धरत आहे. तर दुसरीकडे वनमंत्री सुधीर मुनगंटीवार यांनी या वाघाला जेरबंद करण्याचे आदेश दिले आहेत.

स्वरुपा येलट्टीवार (५०), असे या हल्ल्यात जीव गमावणाऱ्या महिलेचे नाव आहे. खेडी हे गाव सावलीपासून अवघ्या तीन किलोमीटर अंतरावर आहे. स्वरुपा या शेतावर कापूस वेचणीसाठी गेल्या होत्या. याच सुमारास दबा धरून बसलेल्या वाघाने त्यांच्यावर हल्ला केला. त्यांचा जागीच जीव गेला. याविषयीची माहिती मिळताच वनविभागाचे अधिकारी व कर्मचारी तातडीने घटनास्थळी दाखल झाले. परिसरात सतर्कतेचा इशारा दिला. गस्तही वाढविण्यात आली आहे. मृताच्या नातेवाइकांना तातडीची मदत देण्यात आल्याचीही माहिती सूत्रांनी दिली आहे.
    by Taboola by Taboola Sponsored Links Sponsored Links Promoted Links Promoted Links You May LikeCPXHow to boost income with $249 Amazon investmentCPXLearn MoreUndo
‘जेरबंद करा, नाही तर निलंबन’

चंद्रपूर जिल्ह्यात वाघांच्‍या हल्‍ल्‍यात सातत्‍याने जाणारे बळी ही अतिशय चिंतेची बाब आहे. या हल्लेखोर वाघांना त्‍वरित जेरबंद करावे, अन्‍यथा निलंबनाच्‍या कारवाईला सामोरे जावे लागेल, असा इशारा वनमंत्री सुधीर मुनगंटीवार यांनी दिला आहे. १४ डिसेंबर रोजी मूल तालुक्‍यातील कांतापेठ येथे देवराव सोपनकार, सावली तालुक्‍यात बाबुराव कांबळे व १५ डिसेंबर रोजी खेडी येथे स्‍वरूपा येलट्टीवार यांचा वाघाच्‍या हल्‍ल्‍यात मृत्‍यू झाला. यापूर्वी ७ डिसेंबर रोजी पेटगाव येथेही वाघाच्‍या हल्‍ल्‍यात एकाचा मृत्‍यू झाला होता. सतत होणारे वाघांचे हल्‍ले व नागरिकांचे जाणारे बळी ही चिंतेची बाब आहे. या वाघांना तातडीने जेरबंद करण्‍याची आवश्‍यकता आहे. याबाबत कोणतीही हयगय खपवून घेणार नाही, असेही मुनगंटीवार यांनी स्पष्ट केले आहे. याबाबत त्‍यांनी वनविभागाचे प्रधान सचिव वेणूगोपाल रेड्डी व संबंधित अधिकाऱ्यांना तातडीच्‍या कार्यवाहीचे निर्देश दिले आहेत.

प्रथमच अर्धशतक

चालू वर्षातील जिल्ह्यातील वन्यजीव हल्ल्यातील ठार झालेल्यांची संख्या ५०वर पोहचली आहे. यातील ४४ हल्ले वाघाने तर सहा बिबट्याने केले आहेत. प्रथमच हल्ल्यांची संख्या अर्धशतकावर गेल्याने चिंता व्यक्त होत आहे. चंद्रपूर जिल्ह्यात २०२१मध्ये वन्यजीव हल्ल्यात ठार झालेल्यांची संख्या ३९ होती. यातील ३४ हल्ले वाघाने, चार बिबट्याने तर एक हल्ला हत्तीने केला होता. २०२०मध्ये वन्यजीव हल्ल्यात ठार झाल्याच्या जिल्ह्यात एकूण ३१ घटना घडल्या होत्या. यात पंचवीस हल्ले वाघाने, पाच बिबट्याने तर एक हल्ला रानडुकराने केला होता. यंदा ही संख्या प्रथमच अर्धशतकावर गेली आहे.