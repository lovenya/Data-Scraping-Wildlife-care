म. टा. प्रतिनिधी, औरंगाबाद

वनक्षेत्रात पेटणाऱ्या वणवा नियंत्रणात राहावा, यासाठी वन्यजीव विभागाने प्रयत्न सुरू केले आहेत. गौताळा औट्रमघाट अभयारण्यासह वन क्षेत्रात आवश्यक ठिकाणी जाळ प्रतिबंधक रेषा (फायर लाइन) घेण्यावर भर देण्यात आला असून, वणवा पहारेकऱ्याचे पथकही सज्ज ठेवण्यात आले आहे.
    by Taboola by Taboola Sponsored Links Sponsored Links Promoted Links Promoted Links You May LikeTATA MOTORSEnjoy up to Rs 5.75* lakh in fuel savings over 5 yearsTATA MOTORSLearn More
औरंगाबाद जिल्ह्यातील कन्नड तालुक्यातील व जळगाव जिल्ह्यातील चाळीसगाव तालुका परिसरात गौताळा औट्रमघाट अभयारण्य २६० चौरस किलोमीटर क्षेत्रात पसरलेले आहे. मराठवाड्यातील सर्वांत मोठे असलेल्या या अभयारण्यात बिबट्या, काळवीट, नीलगाय, सायाळ अशा प्रकारे प्राणी प्रामुख्याने आढळतात तसेच अनेक दुर्मिळ औषधी वनस्पती, वनसंपदा येथे आहे. वन, वनप्राणी यांचे संरक्षणासाठी वन विभागाकडून प्रयत्न होत असले, तरी दर उन्हाळ्यात जंगलात पेटणारा वणवा ही मात्र गंभीर समस्या होऊन बसली आहे.

पाटणदेवी जंगल परिसरात, चाळीसगाव तालुक्यातील मौजे लोंजे, शिवतांडा, भिलदरी या गावांच्या शिवारालगतील वन क्षेत्रासह अनेक ठिकाणी वणवा पेटल्याच्या घटना घडल्या आहेत. अपवाद वगळता बहुतांश आगीच्या घटना या मानवी चुकांमुळे लागतात. पण, या आगीमुळे मोठ्या प्रमाणात जंगल क्षेत्र जळून खाक होत असते. वनसंपदेचे, वन्यप्राण्यांचे मोठ्या प्रमाणात नुकसान होते. दरम्यान, हीच बाब लक्षात घेत वन वणव्याची समस्या नियंत्रणात राहावी म्हणून वन विभाग हंगामाच्या प्रारंभीच आग प्रतिबंधक उपायांवर भर देत असतो. वन्यजीव विभागानेही दरवर्षीप्रमाणे यंदाही जाळ प्रतिबंधक रेषा (फायर लाइन) घेत कामाला लागली आहे, अशी माहिती वन्यजीव विभागाचे विभागीय वन अधिकारी विजय सातपुते यांनी 'महाराष्ट्र टाइम्स'शी बोलताना दिली.

विशिष्ट वनक्षेत्राचा भाग तयार करून, त्याभोवती फायर लाइन बनविली जाते. यात संरक्षित झाडांच्या भोवती विशिष्ट अंतरावरील गवत जाळून टाकले जाते. यासह चर घेण्याचे कामही जोमाने सुरू आहे. यामुळे कोणी आग लावण्याचा प्रयत्न केला तर फायर लाइनमुळे जंगल सुरक्षित राहते. वणवा अन्यत्र पसरण्यापासून रोखणे शक्य होते.

- विजय सातपुते,

विभागीय वन अधिकारी, वन्यजीव विभाग

वणवा पहारेकरी दक्ष

गौताळा अभयारण्य परिसरातील गौताळ्यासह पितळखोरा, सायगव्हाण, हसनाबाद, तपोवन, ठक्करवाडी यासह वन क्षेत्र परिसरात फायर लाइन घेण्यात आल्या असून वणवा पहारेकऱ्याचे पथकही सज्ज ठेवण्यात आले आहे. वनजीव विभागातर्फे वन क्षेत्रालगतच्या गावामध्ये जनजागृतीही केली जात असून वन कर्मचाऱ्यांना आग विझविण्यासाठी फायर ब्लोअर्स, गवत कापणी यंत्र, फायर बिंटर आदी साधने पुरविण्यात आल्याचेही सातपुते यांनी नमूद केले.