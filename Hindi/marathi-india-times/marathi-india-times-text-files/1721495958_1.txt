मयुरेश प्रभुणे, पुणे

शहरात शिरलेल्या वन्य प्राण्यांच्या सुटकेच्या आदर्श प्रक्रियेची (स्टँडर्ड ऑपरेटिंग प्रोसिजर- एसओपी) अंमलबजावणी झाली नसल्याचे बुधवारच्या घटनेत आढळून आले. वन विभाग आणि पोलिसांतील समन्वयाचा अभाव, अननुभवी स्वयंसेवक, माध्यमांच्या लाइव्ह वार्तांकनातून बघ्यांची वाढत जाणारी गर्दी यांतून गव्याची सुखरूप सुटका करणे शक्य न झाल्याचे तज्ज्ञांचे म्हणणे आहे.

महात्मा सोसायटीत सुमारे तीन तास शांत असणारा गवा बघ्यांची गर्दी वाढू लागल्यावर बिथरून एकाएकी रस्त्यांवरून धावू लागला. त्यानंतर पुढील दोन तास रेस्क्यू संस्थेचे कार्यकर्ते, अग्निशमन यंत्रणा, पोलिस, माध्यमांचे प्रतिनिधी, फोटोग्राफर आणि शेकडोंच्या संख्येने जमलेले हौशी नागरिक गव्याच्या मागे धावत असल्याचे दृश्य होते. गवा एखाद्या ठिकाणी दमून शांत बसला की, त्याच्याभोवती जमणारी गर्दी आणि कल्लोळामुळे तो आणखी बिथरून पुन्हा धावू लागे.

वन्यप्राण्याच्या सुटकेच्या आदर्श प्रक्रियेच्या विपरीत हे दृश्य असल्याचे मत राज्य वन्यजीव मंडळाचे सदस्य अनुज खरे यांनी 'महाराष्ट्र टाइम्स'शी बोलताना व्यक्त केले. ते म्हणाले, 'वन्य प्राणी मनुष्यवस्तीत आल्यावर त्याची सुटका कशी करावी, याची मार्गदर्शक तत्त्वे निश्चित करण्यात आली आहेत. सुटकेत सहभागी होणाऱ्या प्रशासनाच्या विविध विभागांना त्याचे प्रशिक्षणही देण्यात येते. माध्यमांच्या टीव्ही आणि सोशल मीडियावरील लाइव्ह वार्तांकनामुळे गवा पाहायला बघ्यांची मोठी गर्दी जमली. कोणत्याही बचावकार्यात वन्यप्राणी शांत राहणे, त्याला घाबरू न देणे आवश्यक असते. मात्र, मोठी गर्दी आणि आवाजांमुळे गवा बिथरून धावत सुटल्याचे दिसले.'

'वन विभागाने गर्दी हाताळण्यासाठी पोलिसांकडे मोठ्या प्रमाणात मनुष्यबळ पुरविण्याची सातत्याने विनंती केली. मात्र, शेवटपर्यंत पोलिसांची अपेक्षित कुमक मिळालीच नाही. गव्याला पकडण्यासाठी आलेले स्वयंसेवी संस्थेचे कार्यकर्ते अननुभवी दिसत होते. दमलेल्या आणि घाबरलेल्या गव्याला योग्य प्रकारे नियंत्रित करायला हवे होते. या सर्व घटनाक्रमात वन्यप्राण्याच्या सुटकेसाठी आखून देण्यात आलेली मार्गदर्शक तत्त्वे पाळली गेली नाहीत,' असेही ते म्हणाले.

कडक 'प्रोटोकॉल'साठी मुख्यमंत्र्यांकडे मागणी

गवा पकडताना पुण्यात उडालेल्या गोंधळातून सर्वांसाठीच धडा घेणे आवश्यक आहे. या घटनाक्रमाचा अहवाल मुख्यमंत्र्यांना सादर करणार असून, भविष्यात पुन्हा अशी स्थिती निर्माण होऊ नये, यासाठी वन विभाग, पोलिस, प्राणिमित्र संस्था आणि माध्यमे अशा सर्वांसाठीच वन्यजीवांच्या 'रेस्क्यू ऑपरेशन'साठीचा कडक प्रोटोकॉल तयार करावा, अशी विनंती मुख्यमंत्र्यांना करणार आहे. - अनुज खरे, सदस्य, राज्य वन्यजीव मंडळ