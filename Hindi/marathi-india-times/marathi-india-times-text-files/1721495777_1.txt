म. टा. प्रतिनिधी, नगर

जिल्ह्यात वन्यप्राण्यांचे पाळीव प्राण्यांवरील हल्ले वाढले आहेत. अन्न व पाण्याच्या शोधात या प्राण्यांनी मानवी वस्तीकडे मोर्चा वळवला आहे. त्यामुळे या घटना सातत्याने घडत आहेत. मागील वर्षातील एप्रिल ते डिसेंबर २०१९ या नऊ महिन्यांच्या काळात वन्य प्राण्यांच्या हल्ल्यात जवळपास ६८३ पाळीव प्राणी दगावले आहेत. बिबट्या, तरस, रानडुक्कर यांसारख्या वन्यप्राण्यांनी हल्ले केले आहेत.
    by Taboola by Taboola Sponsored Links Sponsored Links Promoted Links Promoted Links You May LikeCPXHow to boost income with $249 Amazon investmentCPXLearn More
बेसुमार वृक्षतोडीमुळे जंगले नष्ट होत आहेत. त्यामुळे वन्य प्राण्यांचा नैसर्गिक अधिवास नाहीसा होत आहे. त्यामुळे या प्राण्यांना अन्न व पाण्यासाठी भटकंती करावी लागत आहे. मानवी वस्तीत या प्राण्यांचा वावर वाढला आहे. जिल्ह्यात बिबट्या, रानडुक्कर, तरस या वन्यप्राण्यांची संख्या जास्त आहे. या प्राण्यांकडून पशुधनावर हल्ला केला जात आहे. शेतातील पिकांचीही नासधूस केली जात आहे. रानडुक्कर, हरणांमुळे पिकांचे मोठे नुकसान होत आहे. तसेच बिबट्या, तरस हे प्राणी पाळीव पशुधनावर हल्ले करीत आहेत. पाच वर्षांच्या काळात बिबट्यांच्या हल्ल्यात जवळपास दोन हजार पाळीव प्राण्यांचा बळी गेला आहे. तसेच एप्रिल ते डिसेंबर २०१९ या काळात वन्य प्राण्यांनी केलेल्या हल्ल्यात ६८३ पाळीव प्राणी दगावले आहेत. तसेच यामध्ये २० माणसेही जखमी झाली आहेत. वन्य प्राण्यांच्या हल्ल्यात पशुधन गमावल्याने पशुपालकांचे मोठे नुकसान झाले आहे. त्यामुळे वन विभागाकडून या पशुपालकांना नुकसान भरपाई देण्यात येत आहे.

वन विभागाची जनजागृती मोहीम

गेल्या काही वर्षांत बिबट्याच्या हल्ल्यात सातत्याने वाढ होताना दिसत आहे. नगर जिल्ह्यात अन्य वन्यप्राण्यांच्या तुलनेत बिबट्याच्या हल्ल्यांचे प्रमाण जास्त आहे. जिल्ह्यात उसाचे क्षेत्र जास्त असल्याने बिबटे या उसातच निवारा घेत आहेत. त्यामुळे बिबट्यांचा शोध घेणेही कठीण झाले आहे. शिकारीच्या शोधात बिबटे पाळीव प्राण्यांबरोबरच आता माणसांवरही हल्ले करू लागले आहेत. बिबट्यांना पकडण्यासाठी वन विभागाकडून पिंजरे लावले जातात. तसेच बिबट्या व अन्य वन्य प्राण्यांबाबत नागरिकांना माहिती देण्यात येत आहे. या वन्य प्राण्यांचा आहार कसा आहे, त्यांच्या सवयी काय आहेत, असे प्राणी दृष्टीस पडले तर काय काळजी घ्यावी, वन्यप्राणी मानवी वस्तीत येऊ नये यासाठी काय उपाययोजना कराव्यात याबाबत वन विभागाकडून नागरिकांचे प्रबोधन केले जात आहे.

निवारा प्रकल्पाची गरज

नगर जिल्हा विस्ताराने मोठा आहे. तसेच गेल्या काही वर्षांत येथे बिबट्यांच्या संख्येत वाढ झाली आहे. परंतु, जिल्ह्यात निवारा प्रकल्प नाही. त्यामुळे वन विभागाने बिबट्या किंवा अन्य वन्य प्राणी पकडल्यास त्यांना जुन्नर येथे किंवा मुंबईला नेऊन सोडावे लागत आहे. त्यामुळे वन विभागाच्या अडचणी वाढल्या आहेत. जिल्ह्यात बेलवंडी (ता. श्रीगोंदे) येथे बिबट निवारा प्रकल्प सुरू करण्यासाठी सात ते आठ वर्षांपूर्वी कार्यवाही सुरू केली होती. यासाठी काही निधीही मिळाला होता. त्यानंतर मात्र काही कारणांमुळे हा प्रकल्प रद्द करण्यात आला. या प्रकल्पासाठी नगर विभागाने पुन्हा प्रयत्न केले नाहीत. नगर वगळून अन्य जिल्ह्यांसाठी निवारा प्रकल्प मंजूर केले जात असल्याची माहिती आहे. नगर जिल्ह्यात बिबट्यांची संख्या जास्त असतानाही जिल्ह्याचा विचार मात्र केल्याचे दिसत नाही.