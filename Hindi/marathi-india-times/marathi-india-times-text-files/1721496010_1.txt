म. टा. प्रतिनिधी, पुणे

राजीव गांधी प्राणिसंग्रहालयात भटक्या कुत्र्यांनी प्रवेश करून, काळविटांवर केलेल्या हल्ल्यात एका मादीसह चार काळविटांचा मृत्यू झाल्याची घटना बुधवारी सकाळी आठच्या सुमारास घडली. या प्रकारानंतर महापालिकेचे अतिरिक्त आयुक्त कुणाल खेमनार यांनी तातडीने प्राणिसंग्राहलयात धाव घेऊन, महापालिकेच्या व प्राणिसंग्रहालयाच्या अधिकाऱ्यांची झाडाझडती घेतली.

प्राणिसंग्राहलायच्या सुरक्षेबाबतची प्रलंबित विकास कामे पूर्ण करण्याचे आदेश अतिरिक्त आयुक्त खेमनर यांनी दिले असून, या घटनेचा चौकशी अहवाल केंद्रीय प्राणिसंग्रहालय प्राधिकरणाला सादर करण्यात येणार आहे. कात्रज-कोंढवा रस्त्यावरील उड्डाणपुलाखाली असलेल्या ड्रेनेज लाइनमधून अथवा तेथे टाकलेल्या मातीच्या ढिगाऱ्यावरून पाच कुत्र्यांनी संग्राहलात प्रवेश केल्याचा संशय व्यक्त करण्यात येत आहे. तेथील 'सीसीटीव्ही'मधील फुटेजमधून तसा अंदाज बांधण्यात आला आहे. या चारही काळविटांच्या मृतदेहाचे शवविच्छेदन करण्यात आले असून, त्याचा अहवाल आज, गुरुवारी सकाळी मिळणार असल्याचे उच्चपदस्थ सूत्रांनी सांगितले. या चार काळविटांमधील एक मादी गरोदर होती.
    by Taboolaby TaboolaSponsored LinksSponsored LinksPromoted LinksPromoted LinksYou May LikeHow to boost income with $249 Amazon investmentCPXLearn MoreUndo
सूत्रांनी दिलेल्या माहितीनुसार, बुधवारी सकाळी आठच्या सुमारास पाच कुत्र्यांनी काळविटांच्या खंदकामध्ये प्रवेश करून, काळविटांवर हल्ला केला. मृत काळविटांपैकी दोन काळविटांवर कुत्र्यांच्या हल्ल्याचे व्रण आहेत. मादीवर मोठा हल्ला झाला असून, चौथ्या काळविटाचा भेदरून मृत्यू झाल्याची शक्यता वर्तविण्यात आली. या ठिकाणी असलेल्या तलावातील जलपर्णी काढण्याचे काम करणाऱ्या कर्मचाऱ्यांच्या लक्षात हा प्रकार आल्यावर त्यांनी तातडीने प्राणिसंग्रहालयाच्या अधिकाऱ्यांना माहिती दिली. त्यानंतर प्राणिसंग्रहालयाचे चार कर्मचारी काळविटांच्या खंदकामध्ये गेले. या वेळी त्यांना तीन कुत्री तेथे सापडली. या कुत्र्यांना काळविटांच्या पिंजऱ्यात ठेवण्यात आले आहे. दोन कुत्री तेथून गायब झाली असून, त्यांचा शोध घेण्यात येत आहे. सूत्रांच्या म्हणण्यानुसार ही कुत्री संग्राहलयातच असून, ती इतर प्राण्यांसाठी धोकादायक ठरू शकतात.

या ठिकाणी ड्रेनेज लाइनचे काम जुलैपासून सुरू असून, ते पूर्ण झालेले नाही. अतिरिक्त आयुक्त खेमनार यांनी संबंधित अधिकाऱ्यांची कानउघडणी करून, ही कामे वेळेत का पूर्ण झाली नाहीत, याची चौकशी करण्याचे आदेश दिले आहेत. या सर्व घटनेमध्ये निष्काळजीपणा आढळ्यास संबंधितांना कारवाईला सामोरे जावे लागेल, असा इशाराही खेमनार यांनी दिल्याचे सूत्रांनी सांगितले.


काळविटांचा मृत्यू झाल्याचे समजताच प्राणिसंग्राहलायत जाऊन पाहणी केली. या घटनेचा अहवाल मागितला असून, तो केंद्रीय प्राणिसंग्रहालय प्राधिकरणाला सादर करण्यात येणार आहे. याशिवाय विभागांतर्गत चौकशीच्या सूचनाही देण्यात आल्या आहेत.

- कुणाल खेमनार, अतिरिक्त आयुक्त

सुरक्षेचा प्रश्न ऐरणीवर

राजीव गांधी प्राणिसंग्रहालातून काही वर्षांपूर्वी मोर चोरीला गेले होते. दोन वर्षांपूर्वी पिंजरा तोडून घुबडाची चोरी झाली होती. त्या पाठोपाठ माकड आणि नीलगायींच्या खंदकात शिरून चोरांनी चंदनाची झाडे चोरून नेली होती. संग्रहालयामध्ये सातत्याने गैरप्रकार घडत आहेत. आता भटक्या कुत्र्यांनी हरणांच्या खंदकात शिरून हल्ला केल्याने प्राणिसंग्रहालयाच्या सुरक्षेचा प्रश्न ऐरणीवर आला आहे.