म. टा. प्रतिनिधी, नाशिक

वेगाने वाढणारी वन्यजीवांची तस्करी, गावालगतच्या रिकाम्या जागांवर वाढणारे मानवी अतिक्रमण आणि जंगलातल्या झाडांची कत्तल यामुळे जैवविविधतेवर घाला येत असताना त्र्यंबकेश्वर मात्र अतिसंकटग्रस्तांचे वास्तव्य वाढवून निसर्गसमृद्धतेकडे वाटचाल करीत आहे.

देशात फक्त दोनशेंच्या संख्येने असणाऱ्या रान पिंगळ्याने ठाणे व नागपूरपाठोपाठ आता नाशिकमध्ये तळ ठोकला आहे. यासह इतर दुर्मिळ पक्ष्यांच्या प्रजनानामुळे त्र्यंबकेश्वरचे जंगल समृद्धत होत असून, नाशिकची जैवविविधता दुर्मिळतेच्या रक्षणाला पोषक ठरत आहे. 'इंटरनॅशनल युनियन फॉर कॉन्झर्वेशन ऑफ नेचर'च्या (आययूसीएन) लाल यादीत अतिसंकटग्रस्त गटात समाविष्ट झालेल्या घुबडांच्या प्रजातींपैकी एक अलेल्या 'रान पिंगळा' (ठिपक्यांचे घुबड)चे वास्तव्य त्र्यंबकेश्वरच्या जंगलात वाढत आहेत.

वन्यजीव अभ्यासकांकडील नोंदीनुसार हा पक्षी १८८४ ते १९९७ दरम्यान दिसला नाही. त्यानंतर नंदुरबारच्या तोरणमाळ राखीव वनात त्याची नोंद झाली. नामशेष होण्याच्या मार्गावरील हा पक्षी मध्य भारतात आढळत असून, महाराष्ट्र-गुजरात सीमावर्ती भागात त्याचे वास्तव्य वाढविण्यास थांबलेली कुऱ्हाडबंदी महत्त्वाचे कारण ठरली आहे. नेचर कन्झर्वेशन सोसायटी ऑफ नाशिकचे (एनसीएसएन) संस्थापक बिश्वरूप राहा यांनी २०१६ मध्ये त्र्यंबकेश्वरच्या जंगलात या पक्ष्याची नोंद केली. त्यानंतर वन विभागासह सोसायटीच्या सदस्यांनी त्याच्या रक्षणासाठी उपक्रम राबविले. सध्या त्र्यंबकेश्वरच्या जंगलात या दुर्मिळ पक्ष्याचा आवाज सतत कानी पडत आहे. विशेष म्हणजे त्याच्या जोडीला सिरकीर मल्कोहा, शिकरा, हरियल या पक्ष्यांचीही भर पडत आहे.

अभ्यासक, वन विभागासाठी आशादायक

रान पिंगळा इतर घुबडांच्या तुलनेत आकाराने लहान व आखूड शेपटीचा आहे. तो पानगळीच्या आर्द्र जंगलात व ओढ्यानजीकच्या जंगलात आढळतो. त्याला निशाचर घुबडाप्रमाणे अंधाराचे संरक्षण मिळत नाही. मादी मोठ्या झाडांच्या डोलीत किंवा घरट्याच्या तळाशी अंडी घालते. त्यामुळे हा पक्षी जैवविविधतेसाठी अत्यंत महत्त्वाचा असून त्यांचे प्रजनन आता वाढू लागल्याने पुढील काही वर्षांत त्यांची संख्या वाढण्यासह नाशिकच्या इतर वनक्षेत्रातही दुर्मिळतेचे रक्षण सोयीस्कर होणार असल्याचा आशावाद अभ्यासकांसह वन विभागाने व्यक्त केला आहे.

सध्या संख्या स्थिर

नाशिकपाठोपाठ रान पिंगळा राज्यातील पाच अभयारण्यांत प्रामुख्याने आढळतो. राज्यात त्यांची संख्या स्थिर होत असून, त्र्यंबकेश्वरच्या जंगलाचे वैशिष्ट्य अधिक आहे. सागाच्या सालींमधील टोळ कीटक हा पक्षी आवडीने खातो. यासह उंदीर, सरडे, पाली, मोठे कीटक, नाकतोडे यांची संख्या मर्यादित राहण्यास मदत होते. वृक्षतोड पूर्णपणे थांबल्यास अतिसंकटग्रस्तांच्या यादीतून या पक्ष्याला निश्चितच बाहेर काढता येईल.


त्र्यंबकेश्वरच्या जंगलात रान पिंगळा काही वर्षांपासून दिसत आहे. अतिसंकटग्रस्तांच्या यादीत असलेल्या पक्ष्यांचे संवर्धन नाशिकमध्ये विशेष करून होत आहे. दीडशेपेक्षा जास्त प्रजाती या जंगलात आहेत. त्याच्या रक्षणासाठी सर्व वन्यजीवप्रेमी संस्थांसह वन विभागाचा पुढाकार अधिक वाढणे अपेक्षित आहे.

-प्रतीक्षा कोठुळे, अभ्यासक, एनसीएसएन