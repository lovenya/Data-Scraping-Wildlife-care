म. टा. विशेष प्रतिनिधी, मुंबई

संवर्धन आणि शाश्वत विकासाचे ध्येय ठेवताना विकास की मानवतावादी दृष्टीकोन असा सातत्याने वाद निर्माण होतो. 'डब्ल्यूडब्ल्यूएफ' आणि संयुक्त राष्ट्रांचा पर्यावरण कार्यक्रम यांच्या माध्यमातून गुरुवारी प्रसिद्ध करण्यात आलेल्या अहवालामध्ये याबद्दल वेध घेण्यात आला असून मानव-प्राणी संघर्षामुळे वन्यजीवांना अधिक धोका असल्याचा निष्कर्ष काढण्यात आला आहे.
    by Taboolaby TaboolaSponsored LinksSponsored LinksPromoted LinksPromoted LinksYou May LikeGet AI PCs for businessIntel
चीनमध्ये अन्नपाण्याच्या शोधात भटकत असलेले हत्ती किंवा अमेरिकेमध्ये गुरांची शिकार करणारे लांडगे ही उदाहरणे लक्षात घेतल्यावर मानव-प्राणी संघर्षाचा अशा प्राण्यांच्या अस्तित्वावरच प्रश्नचिन्ह निर्माण होत असल्याचे लक्षात येत आहे. जेव्हा अशी परिस्थिती निर्माण होते, तेव्हा माणूस स्वसंरक्षणार्थ, पुढे बिकट परिस्थिती निर्माण होऊ नये म्हणून किंवा झालेल्या नुकसानीचा बदला घेण्यासाठी प्राण्यांना ठार करतो असे दिसून येते. अशा संघर्षातून ती प्रजात नष्ट होण्याचीही भीती असते. अशा संघर्षामध्ये जागतिक स्तरावरील मार्जार कुळातील वन्यजीव ७५ टक्क्यांहून अधिक प्रमाणात बाधित झाल्याचेही या अहवालात म्हटले आहे. यासोबतच जमिनीवर राहणारे तसेच पाण्यात राहणारे मांसभक्ष्यी प्राणी, ध्रुवीय अस्वले, भूमध्य सागरातील सील मासे, हत्तींसारखे मोठे तृणभक्ष्यी प्राणी यांच्यावरही विपरित परिणाम झाला आहे. भारतातील केंद्रीय पर्यावरण, वने आणि हवामान बदल मंत्रालयातर्फे उपलब्ध माहितीनुसार सन २०१४ ते २०१५ तसेच २०१८ ते २०१९ मध्ये ५०० हून अधिक हत्ती मानव-प्राणी संघर्षामुळे मारले गेले आहेत. याच कालावधीमध्ये हत्तींशी झालेल्या संघर्षामध्ये २ हजार ३६१ माणसेही मृत्युमुखी पडली आहेत.

भारतामध्ये विकासाच्या नादात मानव-प्राणी संघर्ष वाढत असल्याचेही या अहवालात नमदूत करण्यात आले आहे. वाघ, हत्ती, गेंडा, सिंह, इतर अनेक जागतिक पातळीवर अस्तंगत होणाऱ्या प्रजाती यांच्या सोबतीने जगभरातील सर्वाधिक दुसऱ्या क्रमांकाची लोकसंख्या भारतात नांदते. या पार्श्वभूमीवर या संघर्षांवर उपाययोजना करणे अधिक आवश्यक आहे. भारतातील हत्तींना त्यांच्या मूळ अधिवासापैकी आज केवळ तीन ते चार टक्के अधिवास उपलब्ध आहे. इतर ठिकाणी जंगलाची नासधूस झाली आहे. त्यामुळे हे हत्ती जंगलाबाहेर येत आहेत. ते शेतीतील अन्नधान्यावर अवलंबून राहू लागले आहेत. यामुळे संघर्ष वाढत आहे. या अहवालानुसार मानव-प्राणी संघर्ष संपूर्णपणे थांबवणे शक्य नाही. मात्र योग्य व्यवस्थापनामुळे यावर उपाय करता येतील, असे नमूद करण्यात आले आहे.

हा विषय अनेकदा आंतरराष्ट्रीय पातळीवरही दुर्लक्षित राहिल्याचे सांगण्यात येते. ज्या वन्यजीवांच्या प्रजाती पूर्वी उदंड प्रमाणात पाहायला मिळायच्या त्यांच्या संख्येमध्ये मोठ्या प्रमाणात घट दिसत आहे. काही प्रजाती अस्तंगत होण्याच्या मार्गावर आहेत. यासंदर्भात तातडीने काही उपाययोजना केल्या नाहीत तर हे प्रमाण अधिक वाढत जाईल, अशी भीती 'डब्ल्यूडब्ल्यूएफ'च्या मार्गारेट किनअर्ड यांनी व्यक्त केली. याचे परिसंस्थेवर आणि जैवविविधतेवर कधीच भरून न निघाणारे दुष्परिणाम होतील, असेही त्या म्हणाल्या.

संयुक्त राष्ट्र पर्यावरण कार्यक्रमाच्या परिसंस्था शाखेच्या संचालक सुझॅन गार्डनर यांनी मानव-प्राणी संघर्षाच्या मुळाशी नेमके काय कारण आहे याचा शोध घेणे आवश्यक असल्याचे मत मांडले. या प्रक्रियेमध्ये ज्या समाजावर परिणाम होत आहे त्यांनाही सामावून घेणे तितकेच गरजेचे असल्याचे त्या म्हणाल्या.