म. टा. प्रतिनिधी, जळगाव

जळगावातील निमखेडी शिवार परिसरातील मोकळ्या जागेवर सुरू असलेली वृक्षतोड वन्यजीव संरक्षण संस्थेच्या सदस्यांनी जावून रोखली आहे. गेल्या तीन दिवसांपासून सुरू असलेल्या वृक्षतोडीबद्दल नागरिकांनी माहिती दिल्यानंतर संस्थेच्या सदस्यांनी तेथे जावून वृक्षतोडीची परवानगी दाखविल्याशिवाय तोड करू देणार नाही, अशी भूमिका घेतली होती.

निमखेडी शिवारातील ही जागा एका व्यक्तीने विकत घेतली आहे. या जागेवर प्लॉट पडत असल्याने त्यावरील १५ ते १०० वर्षे जुनी झाडे तोडत असल्याची माहिती वन्यजीव संरक्षण संस्थेला मिळाली होती. त्यावर संस्थेच्या सभासदांनी परवानगीबाबत विचारणा केली असता रितसर परवानगी काढल्याचे संबंधितानी सांगितले. यावेळी वन्यजीव संरक्षण संस्थेचे बाळकृष्ण देवरे, जगदीश बैरागी, वासुदेव वाढे, रवींद्र सोनवणे, अमन गुजर,चेतन भावसार, ऋषी राजपूत, अमोल देशमुख, राहूल सोनवणे यांनी ही वृक्षतोड थांबविली. सद्यस्थितीत ३० ते ४० वृक्ष तुटण्यापासून वाचवले आहेत. मात्र तरीही याठिकाणी असलेल्या २५ ते ३० डेरेदार वृक्षांना तोडण्यात आले आहे.

संबंधित कामगाराने त्या जागेचा उतारा, आणि एन. ए. परवानगी दाखवली त्यात वृक्षांचा उल्लेख नाही म्हणून वृक्ष सरकारी मालमत्ता ठरते. विना परवानगी सरकारी मालमत्तेची विक्री किंवा चोरी करणे हा सरकारी मालमत्तेवर दरोडा टाकल्याचा प्रकार आहे. प्रशासनाने याचा तपास करून योग्य कागदपत्र तपासून कारवाई करावी, अशी मागणीही देवरेंनी केली आहे. मनपा अभियंता प्रकाश पाटील व शहर अभियंता भोळे यांना देवरेंनी माहिती दिली आहे.