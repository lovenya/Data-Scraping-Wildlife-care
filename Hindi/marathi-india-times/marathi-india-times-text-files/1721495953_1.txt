अविनाश भगत

पक्ष्यांमध्येही अनेक शिकारी पक्षी आहेत, त्यात सहज दिसणाऱ्यांमधला एक म्हणजे शिक्रा. लहान पक्षी म्हणजे बुलबुल, चिमण्या, सातभाई यांची लपण्यासाठी धावपळ व आरडाओरडा सुरू झाला व जवळून टीट्यू-टीट्यू-टीट्यू असा आवाज आला की या पक्ष्यांच्या मागावर शिक्राच आहे असे समजावे. खेडेगावात कोंबडीचे पिल्लू पळवून नेताना याला अनेकांनी पहिलेही असेल. शिक्रा हा आकाराने साधारण कबुतराएवढा व लांब शेपटीचा पक्षी आहे. याचे इंग्रजी व मराठी नाव हे 'शिक्रा' असेच आहे. शिक्रा म्हणजेच शिकारी, उर्दू व पारसी भाषेतून या नावाचा उगम झाला. भारतीय नौदलातील एका लढाऊ हेलिकॉप्टरलादेखील 'आयएनएस शिक्रा' असे नाव दिले आहे.
    by Taboola by Taboola Sponsored Links Sponsored Links Promoted Links Promoted Links You May LikeIntelGet AI PCs for businessIntel
पाठीवर फिकट राखाडी रंग, शेपटीवर गडदरंगी आडव्या पट्ट्या, पोटावर तांबड्या आडव्या रेषा व लाल डोळे यावरून नराची ओळख पटते. मादीचा व नवतरुण पिल्लांचा रंग हा तपकिरी असून डोळे पिवळे असतात. मादी नरापेक्षा आकाराने मोठी असते. शिक्राचा आहार म्हणजे छोटे प्राणी व पक्षी, याचबरोबर सरडे, पाली, छोटे साप व बेडूक. मजबूत पंजे व तीक्ष्ण नखांमुळे त्यांना शिकार मिळवणे सोपे जाते. एखाद्या झाडात बसून हा आपल्या सावजाचा अंदाज घेतो. सावज आपल्या टप्प्यात आले की लगेच झडप घालून पकडतो. बहुतेक वेळा शिकार लहान असेल तर तशीच गिळली जाते. त्यानंतर पोटात न पचलेली हाडे व पिसे याची एक गोळी बनवून ती तोंडाद्वारे बाहेर फेकली जाते.

दुपारच्या वेळी जमीन तापून उष्ण हवेचा पट्टा तयार झाला की शिक्रा घारींसारखाच गोल गोल घिरट्या घेत हवेत वर तरंगत जातो. छोट्या आकारामुळे उडताना हा सहज ओळखता येतो. उडताना गळ्यावर असलेली गडद उभी रेष स्पष्ट दिसते. शिक्राचा अधिवास म्हणजे विरळ व दाट जंगल, शेती व टेकड्यांचा परिसर, तसेच शहरातील बागा व तत्सम हरित भाग असा असतो. काही वेळा रस्त्यालगत असलेल्या विजेच्या तारांवरसुद्धा यांचे दर्शन होते. शिक्राच्या विणीचा हंगाम हा साधारण उन्हाळ्यात म्हणजे मार्च ते जूनदरम्यान असतो. यावेळी शिक्राची जोडी कावळ्याप्रमाणेच काड्यांचा वापर करून गोल घरटे बनवते. मादी यात निळसर, पांढऱ्या रंगाची चार ते पाच अंडी घालते. अंडी उबवण्याचे काम फक्त मादीच करते पण पिल्लांना वाढवण्याचे काम नर व मादी दोघे मिळून करतात.


शिक्राची व्याप्ती भारतात हिमालयाच्या पायथ्यापर्यंत सर्वत्रच आढळते. भारताबरोबर पाकिस्तान, बांगलादेश, श्रीलंका, म्यानमार अशा अनेक देशात शिक्राच्या उपजाती आढळतात. शिक्राची संख्या जागतिक पातळीवर स्थिर आहे. परंतु भारताबरोबर इतर काही देशांमध्ये यांना शिकारीसाठी व हौसेसाठी पाळले जाते. मुंबईजवळही असे प्रकार दिसून आले होते. वन विभागाने केलेल्या कारवाईमध्ये अनेक व्यापाऱ्यांना कडक शिक्षा झाली. वन्यजीवांच्या अवैध व्यापारावर शिक्रासारखीच करडी नजर ठेऊन वन विभाग नेहमीच सतर्क असतो.