म. टा. प्रतिनिधी, औरंगाबाद

कन्नड तालुक्यात व जळगाव जिल्ह्यातील चाळीसगाव तालुका परिसरात २६० चौरस किलोमीटर क्षेत्रात पसरलेल्या गौताळा औट्रमघाट अभयारण्यात यंदा नव्याने ७० पाणवठे तयार करण्यात आले आहेत. उन्हाळ्यात नैसर्गिक पाणवठ्यातील पाणी आटल्यानंतर पाण्यासाठी वन्यप्राण्याना भटकंती करावी लागते. आता हा प्रश्न राहणार नाही, असा विश्वास वन्यजीव विभागाने व्यक्त केला आहे.
    by Taboolaby TaboolaSponsored LinksSponsored LinksPromoted LinksPromoted LinksYou May LikeHow to boost income with $249 Amazon investmentCPXLearn More
गौताळा औट्रमघाट अभयारण्यात हे बिबट्या, काळवीट, निलगाय, सायाळ यासह १९ सस्तन प्राण्यासह असंख्य सरपटणारे प्राण्याचे हक्काचे ठिकाण आहे. काही महिन्यांपासून विदर्भातील टिपेश्वर येथील एका तीन वर्षीय वाघानेही गौताळ्यात आपला मुक्काम ठोकला आहे. त्यामुळे या अभयारण्याच्या वैभवात आणखी भर पडली आहे.

दरम्यान, वन्याप्राण्याचे हक्काचे ठिकाण असलेल्या या अभयारण्यात ३० नैसर्गिक, तर ४५ कृत्रिम पाणवठे आहेत. तहान भागविण्यासाठी सर्वच वन्यप्राण्यांना याच पाणवठ्याचा आसरा आहे. मात्र, उन्हाळ्यात अनेकदा नैसर्गिक पाणवठ्यातील पाणी आटते. कृत्रिम पाणवठे संख्येने कमी त्यात काही जुने झाल्याने नादुरुस्त आहेत. अशा परिस्थितीत वन्यप्राण्यांना पाण्यासाठी भटकंती शिवाय दुसरा मार्ग नव्हता.

७० पाणवठे झाले तयार

वन्यप्राण्यांना अभयारण्यात पुरेसे पाणी उपलब्ध व्हावे, भटकंती करावी लागू नये, यासाठी नवीन पाणवठे तयार करण्यासाठी वन्यजीव विभागाने जानेवारीपासूनच नियोजन हाती घेतले. त्यासाठी विभागीय आयुक्त सुनील केंद्रेकर व जिल्हाधिकारी सुनील चव्हाण यांनी मार्गदर्शन करत निधी उपलब्ध करून दिला, अशी माहिती वन्यजीव विभागाचे विजय सातपुते यांनी 'महाराष्ट्र टाइम्स'शी बोलताना दिली.

पाणवठे तयार करण्याच्या कामास प्रत्यक्ष फेब्रुवारीपासून सुरुवात केली आणि सर्वच्या सर्व ७० पाणवठे तयार झाले असून सर्व पाणवठ्यात नियमित टँकरद्वारे पाणीपुरवठा केला जातो, अशी माहिती त्यांनी दिली. यासह पाणी पुरवठ्यासाठी दोन टँकर, एक ट्रॅक्टरची खरेदीही करण्यात आली असून, व्याघ्र संवर्धनाच्या दृष्टीने विविध उपाययोजना हाती घेण्यात आल्याचे त्यांनी सांगितले.

विहिरीचे अधिग्रहण

पाणीपुरवठ्यात कोणत्याही प्रकारची अडचण येऊ नये, यासाठी खास दक्षता घेतली जात आहे. त्याचबरोबरच जिल्हा परिषदेचे मुख्य कार्यकारी अधिकारी मंगेश गोंदावले यांनी अभयारण्यलगत असलेल्या जागेतील दोन विहिरी अधिग्रहित करून दिल्या आहेत, अशी माहिती वन्यजीव विभागाने दिली.