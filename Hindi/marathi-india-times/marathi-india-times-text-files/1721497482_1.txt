पंकज मोहरीर,चंद्रपूर : ताडोबा-अंधारी व्याघ्र प्रकल्पात वन्यजीव संवर्धन व सुरक्षा हे महत्त्वाचे घटक ठरले आहेत. त्यामुळेच येथील बिबट्यांची संख्या वाढली आहे. २०२२ मध्ये प्रकल्पात १२८ बिबट्यांचे अस्तित्व दिसून आले असून ८७ वाघ असल्याचे व्याघ्र प्रगणनेतून समोर आल्याचे वृत्त आहे. परिणामी पुन्हा एकदा वाघांची संख्या स्थिरावली असल्याचे स्पष्ट होत आहे. दरम्यान, गुरुवारी ताडोबा-अंधारी व्याघ्र प्रकल्पाला २८ वर्षे पूर्ण होत आहे.

ताडोबा व्याघ्रप्रकल्प महाराष्ट्र राज्यातील प्रमुख प्रकल्प असून हे पानझडीचे वन आहे. वाघ-बिबट्याशिवाय या उद्यानात आढळणाऱ्या मगरी आणि गवा हे येथील मुख्य वैशिष्ट्य आहे. ताडोबाचे जंगल सर्वाधिक प्रसिद्ध आहे ते रॉयल बेंगॉल टायगर या वाघांच्या प्रजातीसाठी. येथे राज्यातील सर्वाधिक वाघ आहेत. भारतीय वन्यजीव संस्थेद्वारा तांत्रिक सहकार्याने केल्या जाणाऱ्या वार्षिक अभ्यासानुसार प्रगणनेचा अहवाल बघता २०१० मध्ये १७ वाघांचे अस्तित्व दिसून आले होते. पण त्यानंतर बफर झोनचे कवच मिळाले. परिणामी ताडोबा विस्तारले गेले. त्यानंतर २०१२ मध्ये ४९ वाघ दिसून आले. ही मोठी उपलब्धी मानली गेली. २०१२ पासून २०१५पर्यंत ताडोबातील व्याघ्रसंख्येत उत्तरोत्तर मोठी वाढ दिसून आली. ताडोब्यात अवयस्क वाघांची संख्या सुमारे ३० आहे. प्रकल्पात वाघ बछड्यांची संख्या किमान २५ आहे. येथील वाघ आपल्या भूभागाचा वापर करताहेत, त्यात काहीच फरक पडलेला नाही तर ती संख्या स्थिर असल्याचे दिसून आले आहे. येथे ८७ वाघ असल्याचे व्याघ्र प्रगणनेतून समोर आल्याचे विश्वसनीय वृत्त आहे. याबाबतची अधिकृत आकडेवारी लवकरच घोषित केली जाणार असल्याची माहिती सूत्रांनी दिली. यावरून सुमारे ८५ ते ९० दरम्यान वाघांची संख्या स्थिरावली असल्याचे स्पष्ट झाले आहे.
    by Taboolaby TaboolaSponsored LinksSponsored LinksPromoted LinksPromoted LinksYou May LikeA single mother is losing her son. Help a maid's son get a liver transplant!Donate For HealthLearn More
चार वर्षांतील आकडेवारी

वर्ष वाघ बिबट

२०१९ : ११५ १०६

२०२० : ८५ १०६

२०२१ : ८६ ११८

२०२२ : ८७ १२८

गावांच्या स्थलांतरणांमुळे वन्यप्राण्यांमध्ये वाढ

ताडोबा-अंधारी व्याघ्र प्रकल्पातील अनेक गावांचे मागील पाच वर्षांत दुसऱ्या ठिकाणी स्थलांतरण करण्यात आले आहे. या स्थलांतरणामुळे ताडोबातील वन्यजीव मोठ्या संख्येत वाढल्याचे समोर आले आहे. ताडोबा-अंधारी व्याघ्र प्रकल्पातील गावांचे पुनर्वसन झाल्यानंतर नवीन गवताळ प्रदेशातील पर्यावरणाच्या आरोग्याची पाहणी करण्यासाठी चंद्रपूरचे अभ्यासक व अशासकीय संस्थांचे पदाधिकारी यांनी ताडोबाच्या कोअर भागातून स्थलांतरित झालेल्या गावांच्या जमिनीची पाहणी केली. त्यावेळी सदर बाब समोर आली. गवताळ भूमीला भेट देणाऱ्यांत पर्यावरण अभ्यासक प्रा. सुरेश चोपणे, प्रा. योगेश दुधपचारे, सौरभ डोंगरे, अजय पोद्दार, दिनेश खाटे, शशांक मोहरकर, करण तोगट्टीवार, पिंटू उईके, मोहम्मद सुलेमान, भाविक येरगुडे, मनीष नाईक, अमोद गौरकर उपस्थित होते.