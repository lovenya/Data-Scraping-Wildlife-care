म. टा. प्रतिनिधी, पुणे

विस्तारलेल्या पुण्याच्या सीमा पश्चिम घाटाच्या डोंगररांगांजवळ जाऊन पोहोचल्या आहेत. या भागात वन्यजीवांचा अधिवास असून, पश्चिम घाटातील जंगलांना जोडणारा त्यांचा भ्रमणमार्गही आहे. शहरी भाग वनांच्या जवळ गेल्याने भविष्यातही प्राणी आपल्याला दर्शन देणारच आहेत. मात्र, प्राण्यांचा माणसांना कोणत्याही प्रकारचा धोका नसल्याने त्यांना घाबरण्याचे कारण नाही. त्यामुळे वन्यप्राण्यांबरोबरचे सहअस्तित्व आपण स्वीकारले पाहिजे, असे आवाहन वन विभागाने केले आहे.

बा‌वधन भागात मंगळवारी सकाळी आलेल्या गव्याला पुन्हा जंगलात सोडण्यात वन विभागाला यश आले. मात्र, या भागात पूर्वीपासूनच गव्यांचा वावर असल्याची माहिती स्थानिकांनी दिली. गवे माणसांना कोणताही त्रास न देता नियमित टेकड्यांच्या लगतच्या परिसरात फिरतात आणि जंगलात निघून जातात, असा स्थानिकांचा अनुभव आहे. वन विभागानेही पुण्यात गव्यांचे वास्तव्य असल्याचे मान्य केले आहे.
    by Taboolaby TaboolaSponsored LinksSponsored LinksPromoted LinksPromoted LinksYou May LikeGet AI PCs for businessIntel
'पुण्यालगतच्या टेकड्या पश्चिम घाटासाठी महत्त्वाच्या आहेत. या टेकड्यांमुळे वन्यप्राण्यांना एका जंगलातून दुसऱ्या जंगलात जाणे शक्य होते. वन्यप्राण्यांचे भ्रमणमार्ग (कॉरिडॉर) जपणे आवश्यक आहे. बावधनच्या मागील डोंगरांवर दिसणारे गवे देखील दुसऱ्या एखाद्या जंगलातून इथे आले असण्याची शक्यता आहे. त्यांनी लोकांना त्रास दिलेला नाही. त्यामुळे लोकांनी यापुढेही गवा दिसल्यावर घाबरून किंवा गोंधून जाऊ नये,' असे आवाहन उपवनसंरक्षक राहुल पाटील यांनी केले आहे.

'गावऱ्यांमध्ये जागृती करणार'

सध्या शहरात गवा आणि ग्रामीण भागात बिबट्या चर्चेत आला होता. ऊसाचे शेत बिबट्याला सुरक्षित वाटते. नोव्हेंबर ते जानेवारी या काळात ऊसतोडणीची कामे जोरात असतात. याच कालावधीत मादी बिबट्या पिल्लांना जन्म देते. दर वर्षी नोव्हेंबरनंतर बिबट्या दिसल्याच्या घटना वाढतात. बिबट्या अथवा त्याची पिल्ले दिसल्यास काय करावे, यासाठी वन विभागाने गावकऱ्यांमध्ये जागृती केली आहे. गावकऱ्यांच्या मदतीने शेतातील पिल्लांना त्यांच्या आईपर्यंत पोहोचविणे शक्य आहे. वन्य प्राण्यांची भीती आणि गैरसमज दूर करण्यासाठी वन विभागातर्फे सातत्याने जनजागृतीपर कार्यक्रम आयोजित करण्यात येतील. वन्यप्राणी आणि मनुष्य संघर्ष नव्हे सहअस्तित्व ही विचारसरणी स्वीकारावी लागणार आहे, अशी माहिती अप्पर प्रधान मुख्य वनसंरक्षक सुनील लिमये यांनी दिली.