म. टा. प्रतिनिधी, पुणे

पश्चिम घाटातील अत्यंत देखणा पक्षी म्हणून ओळखल्या जाणाऱ्या तीन बोटी खंड्या अर्थात 'ओरिएंटल ड्राव्फ किंगफिशर'चे अनोखे पैलू उलगडणारा 'फ्लाइंग रेनबो' हा लुघपट विशाल जाधव या वन्यजीव छायाचित्रकाराने केला आहे. टोकियोमध्ये झालेल्या 'जपान वाइल्ड लाइफ फिल्म फेस्टिव्हल'मध्ये हा लुघपट नुकताच प्रदर्शित करण्यात आला. एवढेच नव्हे तर 'बेस्ट न्यूकमर फिल्म' या विभागातील पारितोषिकही मिळाले.

वन्यजीव छायाचित्रकार आणि निसर्ग प्रेमींसाठी 'तीन बोटी खंड्या'चे दर्शन म्हणजे पर्वणीच ठरते. रंगाने देखणा आकर्षक असलेल्या या पक्ष्यांचा अनेकांनी अभ्यास केला आहे, पण त्यावर आधारित लघुपट झाला नसल्याने विशाल जाधव ही मोहीम हातात घेतली. गेल्या सहा वर्षात कोकण ते गोव्यातील जंगलात फिरून त्याने तीन बोटी खंड्याच्या अनेक दुर्मिळ हालचालींचे शुटिंग केले. हा खंड्या मुख्यत: पावसाळ्याच्या सुरुवातीला घरटे बांधतो, याच काळात अंडी उबवली जातात. या काळात पूर आल्यास घरटं आणि पिल्लांना वाचविण्यासाठी खड्यांची होणारी पक्ष्यांची धावपळ, खाद्यासाठीची वणवण, तरीही नव्या उमेदीने आयुष्याला सामोऱ्या जाणाऱ्या या पक्ष्याचा जीवन प्रवास लुघपटात दाखविण्यात आला आहे.

याबद्दल विशाल जाधव म्हणाले, 'फ्लाइंग रेनबो' हा लघुपट ४९ मिनिटांचा आहे. आत्तापर्यंत फ्रान्स, रशिया, स्लोव्हाकिया या देशांमध्ये तो प्रदर्शित करण्यात आला आहे. याशिवाय अमेरिकेतील दोन महोत्सवातही लघुपटाला गौरविण्यात आले आहे. टोकियोमध्ये नुकत्याच झालेल्या आंतरराष्ट्रीय स्तरावरील १३ व्या जपान वाइल्डलाइफ फिल्म फेस्टिव्हलमध्ये हा महोत्सव दाखविण्यात आला. तिथे बेस्ट न्यूकमर फिल्म विभागात लघुपटाला गौरविण्यात आले.'