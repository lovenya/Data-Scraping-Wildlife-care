म. टा. प्रतिनिधी, नाशिक

नाशिक शहरात आता वाघाची डरकाळीदेखील घुमणार आहे. संवर्धन आणि रक्षणार्थ उत्तर महाराष्ट्रातील पहिले वन्यजीव उपचार केंद्र म्हसरुळच्या वनहद्दीत होत आहे. या केंद्रात बिबट्यांसाठी आठ स्वतंत्र कक्षांसह वाघांसाठी दोन स्वतंत्र कक्ष असतील. वन्यजीवांना फिरण्यासाठी पुरेशा जागेची व्यवस्था केंद्रात असेल. यामुळे उत्तर महाराष्ट्रातील बिबट्यांसह मुक्ताईनगर, जळगाव, यावलसह सातपुड्यातील वाघांना नाशिकमध्ये उपचार घेता येतील. या केंद्रामुळे नाशिक वन्यजीव रक्षणात अग्रेसर ठरण्याची चिन्हे आहेत.
    by Taboolaby TaboolaSponsored LinksSponsored LinksPromoted LinksPromoted LinksYou May LikeGet AI PCs for businessIntel
साडेतीन ते चार वर्षांपासून नाशिकच्या गंगापूर रोपवाटिकेत 'ट्रान्झिट ट्रिटमेंट सेंटर' करण्यासाठी वन विभागाने कंबर कसली होती. 'मटा'ने त्याचा सातत्याने पाठपुरावा केला. वनाधिकाऱ्यांच्या प्रस्तावात त्रुटी राहत असल्याने मुख्यालयाकडून केंद्राला परवानगी मिळत नव्हती. जिल्हा नियोजन समितीच्या बैठकीत उपवनसंरक्षक पंकज गर्ग आणि वनक्षेत्रपाल विवेक भदाणे यांनी नव्याने प्रस्ताव मांडला. त्याला मंजुरी देत निधी वळता केला असून, लवकरच केंद्राची उभारणी सुरू होणार आहे. नाशिकमध्ये बिबट्यांचा वावर सर्वाधिक आहे. त्यांच्या अपघातांतही वाढ होत आहे. बागायती शेती, तसेच सह्याद्री, सातमाळांची पर्वतरांग, गोदावरी, दारणा व गिरणा यांसारख्या नद्यांचे खोरे असल्याने वन्यजीवांची संख्याही अधिक आहे. पण, योग्य उपचारांअभावी अनेक वन्यजीवांचा गेल्या काही वर्षांत मृत्यू झाला आहे. बिबट्यांना उपचारांसाठी पुणे, चंद्रपूर, जुन्नर, औरंगाबाद येथील केंद्रांमध्ये न्यावे लागायचे.

असा असेल प्रकल्प

- वन्यजीव उपचार केंद्र तथा अपंगालय.

- म्हसरूळ वन हद्दीत ०.५५ हेक्टर जागा.

- चार कोटी ९२ लाख ८६ हजार रुपये निधी.

केंद्राचा तपशील...

या केंद्रात निरीक्षण, ऑपरेशन थिएटर, आयसीयू, शवविच्छेदन, एक्स-रे असे स्वतंत्र कक्ष असतील. मेडिकल अँड फूड स्टोअरेज, उपचार व बचाव साहित्यासाठी कक्ष असतील. सरपटणारे व उभयचर प्राण्यांसाठी एक कक्ष, लहान वन्यजीवांसाठी पाच कक्ष आणि फिरण्यासाठी जागा असेल. दोन ठिकाणी 'फ्लाइंग टेस्टिंग एरिया' असेल. विविध प्रजातीच्या पक्ष्यांसाठी सात कक्ष असतील. शाकाहारी प्राण्यांसाठी सहा कक्ष असतील. मृत वन्यजीवांच्या अंत्यसंस्कारासाठी स्वतंत्र व्यवस्था असेल. केंद्रात पूर्ण वेळ पशुवैद्यकीय अधिकारी नेमण्यात येईल.

वाघांचा असेल मुक्काम

चंद्रपूर, नागपूर, नंदूरबार या भागातून बोरिवलीच्या संजय गांधी राष्ट्रीय उद्यानात उपचारांसाठी किंवा स्थलांतरासाठी वाघांना नेले जाते. आता नाशिकच्या केंद्रात मुक्कामासाठी या वाघांना ठेवता येईल. जळगाव, यावल, सातपुड्यातील वाघांवर नाशिकमध्येच उपचार होतील. सर्व प्रकारच्या वन्यजीवांसह व्याघ्र संवर्धनासाठी हे केंद्र वरदान ठरणार आहे.