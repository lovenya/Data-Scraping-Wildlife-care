पंकज मोहरीर, चंद्रपूर

देशभरातील व्याघ्र गणनेसाठी पुढील वर्षीच्या ऑक्टोबरपासून २० राज्यांतील जंगलात 'लाइन ट्रॅन्झॅक्ट मेथड' (रेषा विभाजन पद्धत) वापरण्यात येणार आहे. वाघांच्या संख्येसोबत वनांची स्थिती, वनस्पती, वृक्ष, जलचर, उभयचर पक्षी, प्राणी, मानवी हस्तक्षेप आदींची माहिती मिळविण्यावर यात भर दिला जाणार आहे. अद्याप त्याचे वेळापत्रक घोषित झालेले नाही.
    by Taboola by Taboola Sponsored Links Sponsored Links Promoted Links Promoted Links You May LikeCPXHow to boost income with $249 Amazon investmentCPXLearn More
डेहराडूनच्या भारतीय वन्यजीव संस्थेने विकसित केलेल्या रेषा विभाजन पद्धतीने २००६मध्ये प्रथमच देशभरात व्याघ्रगणना करण्यात आली होती. यंदादेखील पाचव्यांदा त्याच पद्धतीने व्याघ्र गणनेची मोहीम राबविली जाणार आहे. व्याघ्र तस्करीचे मुख्य केंद्र मानल्या जाणाऱ्या चीन नजीक असणाऱ्या व्हियतनाम, लाओ पीडीआर व कंबोडिया या तीन देशातून मागील १० वर्षांत वाघ जवळपास लुप्त झाल्याची धक्कादायक माहिती अलीकडेच समोर आली आहे. भारत जगासाठी मोठी आशा आहे. जगातील ७५ टक्के वाघ असणाऱ्या भारतात व्याघ्र संवर्धनाचे मोठे काम आहे. तरी शिकारीचे मोठे संकट कायम आहे.

वाघांच्या प्रजाती झपाट्याने लुप्त होत असताना भारतात मात्र त्याला वाचविण्यासाठी मोठ्या प्रमाणात व अत्यंत गांभीर्यपूर्ण प्रयत्न होताना दिसत आहेत. त्यामुळेच संपूर्ण देशभरात २०१८च्या व्याघ्र गणनेनुसार २ हजार ९६७ वाघांची नोंद झाली आहे. एकेकाळी देशात संकटग्रस्त ठरू पाहणारी वाघांची प्रजाती आणि आता वाढत असलेली वाघांची संख्या, हे आशादायी चित्र २०१८च्या व्याघ्रगणनेत दिसून आले. आता भारताची जबाबदारी वाढली आहे. त्यामुळे २०२२च्या व्याघ्र गणनेसाठी देशभरात राबविण्यात येणाऱ्या वेळापत्रकावर काम सुरू आहे. हे वेळापत्रक अद्याप जाहीर झालेले नसले तरी देशभरात २० राज्यांत प्रत्यक्ष व्याघ्रगणना सुरू होणार असल्याचे संकेत आहेत. व्याघ्र गणनेची प्रत्यक्ष प्रक्रिया पुढील वर्षीच्या ऑक्टोंबरपासून देशभरातील सर्वच जंगलात सुरू होणार आहे. एकाच वेळी वेगवेगळ्या राज्यांत ही प्रक्रिया होणार असल्याची माहिती भारतीय वन्यजीव संस्थेच्या वरिष्ठ सूत्रांनी 'मटा'शी बोलताना दिली. ज्या जंगलात वाघ आहेत तेथे ही मोहीम २०२२च्या वर्षाअखेरपर्यंत पूर्ण केली जाणार आहे.

२०१८ची गणना गिनीस बुकात

देशात वाघांची गणना करण्यासाठी २६ हजार ७६० स्थानांची निवड करण्यात आली होती. या ठिकाणांवरून १३९ वेळा संशोधन करीत वाघांची साडेतीन कोटींपेक्षा जास्त छायाचित्रे घेण्यात आली. त्यातून सध्या भारतात २ हजार २६७ वाघ असल्याचे दिसून आले. त्याची नोंद गिनीज बुक ऑफ वर्ल्ड रेकॉर्डमध्ये करण्यात आली आहे.

महाराष्ट्राचा वाटा मोठा

२००६च्या व्याघ्र गणनेनुसार देशभरात १ हजार ४११ वाघ आढळले. २०१०नुसार १ हजार ७०६ वाघ आढळले. वाघांच्या संख्येत ३० टक्क्यांनी वाढ होत २०१४मध्ये ते २ हजार २२६ झालेत. यात महाराष्ट्रातील २००६ मध्ये १०३, २०१०मध्ये १६९ तर २०१४मध्ये १९० वाघांचा समावेश होता. त्यात वाढ होत आता २०१८मध्ये ३१२ इतके वाघ झाले अहेत. ही वाढ सुमारे ६५ टक्के आहे.