म. टा. वृत्तसेवा, गोंदिया

नवेगाव-न्यू नागझिरा व्याघ्रप्रकल्प नागपूर-रायपूर राष्ट्रीय महामार्गामुळे विभागला गेला आहे. या महामार्गावरून आवागमन करताना अनेक वन्यजीवांना आजवर जीव गमवावा लागला. हे अपघात टाळण्यासाठी चार भुयारी मार्ग तयार करण्याचा प्रस्ताव सरकारला पाठविण्यात आला. वर्ष उलटूनही या प्रस्तावावर निर्णय घेण्यात न आल्याने वन्यजीवांचे जीव जातच आहेत.
    by Taboola by Taboola Sponsored Links Sponsored Links Promoted Links Promoted Links You May LikeIntelGet AI PCs for businessIntel
नागझिरा-नवेगावबांध व्याघ्रप्रकल्पाचा विस्तार करताना बफर झोन तयार करण्यात आला. आजघडीला हा व्याघ्रप्रकल्प २ हजार ३३३ वर्ग किलोमीटरमध्ये पसरला आहे. वन्यजीवांकरिता आवश्यक सर्व उपाययोजना केल्या जात आहेत. वन्यजीवांच्या रक्षणाच्या दृष्टीने जंगलातील गावांचे पुनर्वसन करण्यात आले. राष्ट्रीय महामार्ग प्रकल्पातून जात असल्याने दरवर्षी डझनभरापेक्षा अधिक वन्यजीवांना जीव जातो. खाद्याच्या शोधात भटकंती करीत असताना हे अपघात घडतात. वन्यजीवांच्या नेहमीच्या भटकंती मार्गावर उड्डाणपूल तयार करण्याचा प्रस्ताव मांडण्यात आला होता. याला महामार्ग प्राधिकरणाने मंजुरी दिली नाही. त्यामुळे आता वन्यजीवांचे रक्षणाकरिता भुयारी मार्ग तयार करण्याचा प्रस्ताव वन्यजीव विभागाने राष्ट्रीय महामार्ग प्राधिकरणाकडे पाठविला. या प्रस्तावाला मंजुरीही देण्यात आली. राष्ट्रीय महामार्ग क्रमांक सहावर चार भुयारी मार्ग या प्रस्तावांतर्गत तयार करण्यात येणार आहेत. जागा निर्धारित करून नकाशेही पाठविण्यात आले. याला वर्षभराहून अधिकचा कालावधी उलटला तरी वन्यजीवांच्या सुरक्षेचा प्रश्न कायम आहे.

गावांचे पुनर्वसन

नवेगाव न्यू नागझिरा व्याघ्र प्रकल्पात असलेली गावे बफर झोनमध्ये येत होती. या गावांतील नागरिकांमुळे वन्यजीवांना धोका निर्माण होणार होता. वन्यजीवांच्या रक्षणाच्या दृष्टीने त्यांना मोकळीक मिळावी, मानवी जीवांचा व्यत्यय येऊ नये याकरिता नवेगावबांध राष्ट्रीय उद्यान परिसरातील जंगलातील गावांचे पुनर्वसन करण्यात आले. यामध्ये झलकारगोंदी, कवलेवाडा, कालीमाटी या गावांचा समावेश आहे. या गावांतील विद्यार्थी, युवा आणि नागरिकांच्या हाताला काम देण्याचे कामदेखील नवेगाव न्यू नागझिरा व्याघ्र प्रकल्पाच्या माध्यमातून हाती घेण्यात आले आहे.

सॅटेलाइटद्वारे वणव्याची माहिती

नागझिरा-नवेगावबांध व्याघ्र प्रकल्पामुळे हे जंगल राखीव आहे. या जंगलाचा ताबा वन्यजीव विभागाकडे आहे. त्यामुळे जंगल घनदाट झाले. जंगलात वणवा लागू नये याकरिता वन्यजीव विभागातर्फे विविध उपाययोजना करण्यात येत आहेत. आधीच्या तुलनेत आता आग लागण्याच्या घटना कमी झाल्या असून आगीची माहिती मिळविण्यासाठी आता आधुनिक प्रणालीचा वापर करण्यात आला आहे. सॅटेलाइटच्या माध्यमातून वणव्यावर ताबा मिळविता येणार आहे. कुठेही आग लागल्यास त्याची माहिती वनरक्षक दडवू शकणार नाहीत. उलट अर्ध्या तासात माहिती विभागाकडे मिळणार आहे.

नवेगाव-न्यू नागझिरा परिसर

- नवेगाव राष्ट्रीय उद्यान

- नागझिरा

- न्यू नागझिरा

- कोका अभयारण्य

प्रकल्प दृष्टिक्षेपात

वाघ : ०४

वाघीण : ०३

एकूण : ०७

कर्मचारी : १८८

भरलेली पदे : १८३

रिक्तपदे : ०५