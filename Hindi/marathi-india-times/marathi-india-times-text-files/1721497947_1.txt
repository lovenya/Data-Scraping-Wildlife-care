म. टा. वृत्तसेवा, गंगापूर रोड : गंगापूर रोडवरील हिराबाग, बेंडकुळे मळा व गोदावरी नदीकिनारी बिबट्यांच्या दहशतीमुळे अनेक नागरिकांनी मॉर्निंग वॉकला जाणे बंद केले आहे. वन विभागाने बिबट्याचा वावर असलेल्या परिसरात पिंजरे लावावेत, अशी मागणी नागरिकांनी केली आहे.पहाटे साडेपाच वाजेच्या सुमारास गंगापूर रोडवरून जातांना हिराबाग परिसरात रोज बिबट्या रस्ता क्रॉस करत असल्याचे वाहनचालक सांगतात. गंगापूर रोडवरील बेंडकुळे मळा, हिराबाग, पाटीलनगर, गुप्ता गार्डन परिसर, बारदान फाटा व गंगापूर उजवा कालवा आदी भागात रात्रीच्या वेळी बिबट्याचा वावर असल्याचे स्थानिक नागरिक सांगतात. गंगापूर, सातपूर जलनगरी परिसरात वन विभागाच्या वनराईत बिबट्याचा वावर सातत्याने वाढला आहे.

Nashik News : महागाईचा झटका, गृहिणींच्या बजेटला दणका! डाळींचे भाव कडाडले, जाणून घ्या आजचे दर

जंगली भागात बिबट्याला पुरेसे अन्न मिळत नसल्याने नागरी वस्तीकडे येतात. मोकाट श्वान हे बिबट्यांचे मुख्य लक्ष्य असते. शेतकऱ्यांच्या गोठ्यात बांधलेल्या जनावरांवरही बिबट्याने हल्ला केल्याच्या अनेक घटना समोर आल्या आहेत. तसेच मनपाच्या पाणीपुरवठा करणाऱ्या जलनगरी येथे २४ तास कर्मचारी काम करतात. त्यांनादेखील बिबट्याचे दर्शन होते. वनविभागाने बिबट्याचा वावर असलेल्या परिसरात पिंजरे बसवावे, अशी मागणी युवा ऊर्जा फाउंडेशनचे संस्थापक अमोल पाटील यांनी केली आहे.


गंगापूर रोडवरून नेहमीप्रमाणे पहाटे सहा वाजेच्या सुमारास हिराबाग येथून जात असताना, अचानक बिबट्या समोर आला. मनात धडधडीच भरली. यानंतर गंगापूर रोडवरून जावे, की नाही अशी भीती निर्माण झाली. वन विभागाने बिबट्यांचा बंदोबस्त केला पाहिजे.

- सागर ताठे, वाहनचालक