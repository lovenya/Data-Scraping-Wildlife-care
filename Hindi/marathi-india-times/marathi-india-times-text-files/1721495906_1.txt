म. टा. वृत्तसेवा, पनवेल

चारचाकी गाडीच्या बोनेटमध्ये गेलेल्या ८ फूट अजगराला वाचवण्यास पनवेलच्या सर्पमित्राला गुरुवारी यश आले. राज्यात १ ते ७ सप्टेंबरदरम्यान वन्यजीव सप्ताह साजरा केला जातो. सप्ताहाच्या पहिल्याच दिवशी स्थानिक वन्यजीव वाचविता आल्यामुळे सर्पमित्राने आनंद व्यक्त केला.

पनवेल-उरण महामार्गावर डुंगी गावात रस्त्यालगत असलेल्या कारखाली मोठा अजगर जाताना गावातील काही तरुणांनी पाहिला होता. रात्री आठ वाजता गाडी खाली गेलेल्या या सापामुळे परिसरात भीती व्यक्त केली जात होती. गावातील तरुण किरण पाटील याने तातडीने त्यांच्या ओळखीचे सर्पमित्र शार्दुल वारंगे यांना फोनवरून ही माहिती कळवली. शार्दुल यांनी तातडीने त्यांचे सहकारी सर्पमित्र सुदीप आठवले यांना घटनास्थळी पाठविले. पनवेल शहरापासून चार ते पाच किलोमीटर असलेल्या ड़ुंगी गावात तातडीने सुदीप पोहोचले. मात्र भला मोठा अजगर असल्यामुळे शार्दुल यांची वाट पाहिली. त्यानंतर या दोघांनीही जवळपास ८ फूट लांबीचा अजगर गाडीच्या बोनेटमधून व्यवस्थित सुरक्षितपणे बाहेर काढले. ही घटना वनविभागाला कळून अजगराला पुन्हा त्यांच्या मूळ अधिवासाच्या ठिकाणी जंगल परिसरात सोडले. अजगरासारख्या दुर्मिळ सापाला न मारता त्याच्या नैसर्गिक अधिवासात पुन्हा सोडण्यासाठी प्रयत्न करणाऱ्या पारगाव डुंगी ग्रामस्थांचे दोन्ही सर्पमित्रांनी स्वागत केले आहे. अजगराला न मारता सर्पमित्राला कळवावे लोकांमध्ये जागृत होत असल्याबद्दल वारंगे यांनी मटाशी बोलताना आनंद व्यक्त केला.