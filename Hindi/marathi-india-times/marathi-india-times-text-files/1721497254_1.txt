नागपूर : महाराजबागेतून गोरेवाडा प्राणिसंग्रहालयात गेलेल्या ‘ली’ वाघिणीने शनिवारी दोन शावकांना जन्म दिला. मात्र, या दोन्ही शावकांना आपला जीव गमवावा लागला. ही वाघीण एक शावकाला तोंडाने ओढून बाहेर काढत असताना त्यांचा मृत्यू झाला तर दुसरे शावक जन्मत:च मृतावस्थेत आढळले.

अशी आहे घटना

बाळासाहेब ठाकरे गोरेवाडा आंतराष्ट्रीय प्राणिसंग्रहालयातील ‘ली’ला सकाळी आठ वाजताच्या सुमारास प्रसववेदना सुरू झाल्या. यापूर्वी ‘ली’ने प्रसवानंतर लगेच शावकांना तोंडात दाबून मारले होते. ते लक्षात घेता शावकांना तातडीने वेगळे करून त्यांच्या कृत्रिम संगोपनासाठी विशेष व्यवस्था करण्यात आली होती. सकाळी साडेआठच्या सुमारास ली वाघिणीने पहिल्या शावकाला जन्म देण्य़ास सुरवात केली. हे शावक अर्धे बाहेर आले असताना वाघिणीने त्याला तोंडाने बाहेर ओढून काढले. यावेळी, शावकाच्या मानेजवळ जखम झाल्याने त्याचा मृत्यू झाला. दुपारी अडीचच्या सुमारास वाघिणीला पुन्हा प्रसववेदना सुरू झाल्या. यावेळी तिने दुसऱ्या शावकाला जन्म दिला. त्याला पशुवैद्यकीय पथकाने ताब्यात घेतले असता ते मृत जन्माला आल्याचे लक्षात आले. यावेळी प्राणिसंग्रहालयाचे संचालक शतानिक भागवत, पशुवैद्यक डॉ. मयूर पावशे, अभिरक्षक दीपक सावंत, साहाय्यक वनसंरक्षक सारिका खोत, मडभुशी उपस्थित होते. अत्यावश्यक परिस्थिती हाताळाण्याच्या दृष्टीने महाराष्ट्र पशुवैद्यकीय विद्यापीठाचे प्रमुख आणि वन्यजीव संशोधन आणि प्रशिक्षण केंद्राचे संचालक डॉ. शिरीष उपाध्ये यांना आमंत्रित करण्यात आले होते. मृत शावकांच्या पार्थिवावर शनिवारी सायंकाळी वन्यजीव संशोधन आणि प्रशिक्षण केंद्रात शवविच्छेदनानंतर अंत्यसंस्कार करण्यात आले.