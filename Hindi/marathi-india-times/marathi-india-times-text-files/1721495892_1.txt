म. टा. वृत्तसेवा , ठाणे

ठाणे येथील 'ट्रंक कॉल द वाइल्डलाईफ फाऊंडेशन' ही हत्ती संवर्धन, जंगलामधील प्राण्यांसाठी काम करणारी तसेच सामाजिक बांधिलकी जपणारी संस्था आहे . नुकत्याच चंद्रपूर आणि गडचिरोली येथे गोसेखुर्द धरण परिसरामध्ये वैनगंगा नदीला आलेल्या पुरामुळे बरेच नुकसान झाले. या संस्थेने ब्रह्मपुरीचे तहसीलदार विजय पवार यांच्याशी संपर्क साधून तेथील परिस्थितीचा आढावा घेऊन दिनांक १२ सप्टेंबर रोजी २० टन पशुखाद्याचा ट्रक ब्रह्मपुरी येथे पाठवला.

लॉकडाउनच्या काळात देखील रस्त्यावरील कुत्र्यांना अन्न पुरवण्याचे काम या संस्थेने केले. दिवसाला साधारण ८० ते १०० कुत्र्यांना संस्थेमार्फत खाणे देण्यात आले. २०१८ मध्ये केरळ मध्ये आलेल्या महापुराच्यावेळी संस्थेने अकरा पंचायतींसाठी दहा टन पशुखाद्याचा पुरवठा केला होता. त्यामुळे दुधाचे घटलेले प्रमाण पूर्ववत करण्यास मदत झाली. त्याच प्रमाणे २०१९च्या कोल्हापूर-सांगली पुरात देखील संस्थेने सांगली येथील हेरवाड व कोल्हापूर येथील वाकरे गाव दत्तक घेऊन त्या दोन्ही गावांना ४० टन पशुखाद्याचा पुरवठा केला होता. त्या परिसरात पशुखाद्य घेऊन जाणारी 'ट्रंक कॉल द वाइल्डलाइफ फाऊंडेशन' ही पहिली संस्था होती. थायलंड येथील हत्तींची उपासमार टाळण्याकरिता संस्थेने संस्थेच्या कुवतीप्रमाणे १०० हत्तींना पुरेल इतकी आर्थिक मदत केली.

पुरामुळे ब्रह्मपुरी येथे चाऱ्याची गरज असल्याचे व प्राण्यांचे हाल होत असल्याचे समजताच संस्थेतर्फे पशुखाद्याची सगळ्यात जास्त गरज असलेल्या आर्हेर नवरगाव गावास पशुखाद्याचे वाटप करण्यात आले. चंद्रपूरचे जिल्हाधिकारी अजय गुल्हाने, ब्रह्मपूरचे तहसीलदार विजय पवार तसेच ब्रह्मपुरी एल.डी.ओ. शिरीष रामटेके यांच्यासह 'ट्रंक कॉल द वाइल्डलाइफ फाउंडेशन' या संस्थेतर्फे संस्थेचे संस्थापक अध्यक्ष आनंद शिंदे यांच्याबरोबर संस्थेचे अभय आरस आणि स्वप्नील फडके हेदेखील उपस्थित होते. ब्रह्मपुरी येथील 'सर्वस्पर्शी' संस्थेने यावेळी मोलाचे सहकार्य केले.