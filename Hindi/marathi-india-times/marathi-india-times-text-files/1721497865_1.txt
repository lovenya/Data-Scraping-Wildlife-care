ऑलिव्ह रिडले कासवांच्या विणीच्या हंगामाबाबत अलीकडे मोठ्या प्रमाणात जागृती झाली आहे. या पार्श्वभूमीवर, ओडिशा राज्यातील केंद्रपाडा जिल्ह्यात या कासवांचे अंडी घालण्याचे महत्त्वाचे ठिकाण असलेल्या किनाऱ्यावर सात महिन्यांची दीर्घ मासेमारी बंदी एक नोव्हेबरपासून लागू झाली आहे. किनाऱ्यापासून २० किमी अंतरात ही बंदी लागू राहणार आहे. मागील काही वर्षे सातत्याने ही उपाययोजना होत आहे.

ओडिशातील धमारा, देवी आणि ऋषिकुल्य या नद्यांच्या मुखाजवळील समुद्रकिनाऱ्यावर मोठ्या संख्येत ऑलिव्ह रिडले कासवे प्रजनन आणि अंडी घालण्यासाठी येतात. मच्छिमारांच्या जाळ्यात अडकून किंवा ट्रॉलरच्या धडकेमुळे अनेक कासवांना प्राण गमावावे लागल्याने, ओडिशा मासेमारी नियमन कायदा १९८२ आणि वन्यजीव संरक्षण कायदा १९७२ यांच्या अंतर्गत ही मासेमारीबंदी घालण्यात येते. यंदाही ३१मेपर्यंत ही बंदी लागू राहणार आहे, असे राज्याच्या वन विभागाने स्पष्ट केले आहे.
    by Taboola by Taboola Sponsored Links Sponsored Links Promoted Links Promoted Links You May LikeCPXHow to boost income with $249 Amazon investmentCPXLearn More
बंदीकाळात या किनाऱ्यावर कडक, सशस्त्र गस्त घातली जाणार आहे. या पथकांमध्ये वन खाते, मत्स्य व्यवसाय विभाग आणि सागरी पोलिस खात्यातील कर्मचाऱ्यांचा समावेश असेल. त्यासाठी भद्रक, राजनगर, पुरी आणि बेहरामपूर या चार वन्यजीव विभागांमध्ये किनाऱ्यावर ६१ आणि समुद्रात चार शिबिरे स्थापन करण्यात आली आहेत. पाच वेगवान बोटी, १३ ट्रॉलर आणि साहाय्यक बोटीही तैनात करण्यात आल्या आहेत. सागरी कासवांचा सर्वांत मोठा कॉरिडॉर असलेल्या गहिराथा या किनाऱ्याला सागरी अभयारण्याचा दर्जा देण्यात आला असून येथे वर्षभर मासेमारी बंदी असते.

दुसरीकडे, या बंदीमुळे दहा हजार ६०० हून अधिक मच्छिमारांच्या उपजीविकेवर गदा आली आहे. त्यामुळे नुकसानभरपाई म्हणून त्यांना प्रत्येकी १५ हजार ५०० रुपयांची मदत एकदा दिली जाणार आहे. संवर्धनाचा हा मुद्दा अत्यंत गुंतागुंतीचा आहे. त्यामुळे विविध पैलूंचा बारकाईने विचार करून निर्णय घेणे ही कळीची बाब असते.