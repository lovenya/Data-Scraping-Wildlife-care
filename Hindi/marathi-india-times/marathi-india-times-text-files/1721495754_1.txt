धर्मेंद्र कोरे, जुन्नर

बिबट्या-मानव संघर्षाचा तिढा गेल्या २० वर्षांपासून अधिकच वाढत असताना या समस्येच्या निराकरणासाठी आता शास्त्रीय पातळीवर वेध घेण्यात येत आहे. त्यासाठी देशात अग्रगण्य असलेल्या वैज्ञानिक संस्थांची मदत घेण्यात येत असून, त्यातल्या महत्त्वपूर्ण संशोधनाला डेहराडूनच्या वाइल्डलाइफ इन्स्टिट्यूट ऑफ इंडियाकडून (डब्लूआयआय)सुरुवात झाली आहे. ही संस्था पुढील चार वर्षे जुन्नर भागातील बिबट्याच्या समस्येचे विविध पातळीवर अभ्यासात्मक संशोधन करणार आहे. त्यासाठी जुन्नर वन विभागाच्या परिसरातील बिबट्यांच्या अधिवासाचे मॅपिंग करण्यास सुरुवात करण्यात आली आहे.
    by Taboolaby TaboolaSponsored LinksSponsored LinksPromoted LinksPromoted LinksYou May LikeHow to boost income with $249 Amazon investmentCPXLearn More
‘एकूण बिबट प्रभाव क्षेत्रातील प्रत्येकी ५० चौरस किमी अंतरात बिबट्यांच्या हालचाली ‘कॅमेरा ट्रॅप’ प्रणालीतून टिपण्यात येणार आहेत. प्रत्येक महिन्याला ठराविक अंतरात ही प्रक्रिया सुरू राहणार असून, चार वर्षांनंतर याचा अहवाल देण्यात येईल. यानंतर बिबट्याच्या समस्येवर शास्त्रीय पद्धतीच्या उपाययोजना निश्चित करण्यात येतील. या अभ्यासाचा अहवाल सरकारला सादर करण्यात येईल,’ असे जुन्नर वन विभागाचे उपवनसंरक्षक जयरामे गौडा यांनी ‘मटा’ला सांगितले. सध्या हे मॅपिंग ओतूर आणि शिरूरच्या सीमाभागात सुरू आहे. तेथून पिंपरीपेंढार, आळे, मंचर अशा विविध भागांत अभ्यास करण्यात येईल.

काय आहे ‘डब्लूआयआय’चा प्रकल्प

मानव-बिबट्या संघर्षाच्या पार्श्वभूमीवर ‘डब्लूआयआय’चे दोन अभ्यासक अंकीत आणि ऋचा हे गेल्या ३ महिन्यांपासून या संदर्भातील काम करत आहेत. त्यासाठी निश्चित केलेल्या ५० चौरस फूट क्षेत्रात छोट्या आकाराचे कॅमेरे लावण्यात आले आहेत. यामध्ये बिबट्यांच्या हालचाली नोंदवल्या जात आहेत. या अभ्यासातून प्रामुख्याने ‘बिबट्यांची निश्चित संख्या किती आहे, बिबटे एका विशिष्ट भागातच वास्तव्य करतात की दुसरीकडून या भागात येतात, त्यांचे जाण्या-येण्याचे मार्ग नक्की कोणते आहेत, या भागातील संघर्षास कारणीभूत ठरणारे बिबटे येथेच निर्माण झाले की, बाहेरील भागातून ते येथे स्थलांतरीत झाले आहेत, मानवी हल्ले करण्यामागे त्यांची नेमकी कोणती वर्तनशैली कारणीभूत आहे, असे विविध प्रकारचे पैलू अभ्यासले जात आहेत. या अभ्यासाचा निष्कर्ष चार वर्षांनी सरकारला सादर करण्यात येईल.

बचाव साधनाचा शोध घेण्यासाठी ‘आयआयटी पवई’ला साकडे

‘बिबट्याकडून मानवावर होणारे हल्ले थांबविणे किंवा त्यावर उपाययोजना करण्यासाठी काही विशिष्ट साधन वापरता येईल का, याचा विचार सुरू आहे; तसेच हे साधन सौर उर्जेवर काम करेल का, याची चाचपणी शास्त्रीय पद्धतीने करण्यासाठी ‘आयआयटी पवई’कडे वन विभाग प्रस्ताव सादर करणार आहे. ज्याप्रमाणे डासनियंत्रण करण्यासाठी इलेक्ट्रिक जाळी वापरली जाते, तशा प्रकारे किमान अशी साधने वापरून बिबट्या मनुष्यवस्ती जवळ येणार नाही अशा साधनांचा शोध घेतला जात आहे. त्यासाठी ‘आयआयटी पवई’चे सहायक अधिष्ठाता रघुथराम यांच्याशी या संदर्भात बोलणे झाले आहे. बिबट्यांच्या प्रतिकारासाठी काही शास्त्रीय मार्ग शोधण्याचेही प्रयत्न सुरू आहेत,’ असे जुन्नर वन विभागाचे उपवनसंरक्षक जयरामे गौडा यांनी सांगितले.

बिबट्याला पळवून लावणारी तोफ तयार करणाऱ्या रांजणी येथील अमित भंडारी या नववीतील विद्यार्थ्यांशी हितगुज करणार आहोत. अत्यंत कमी खर्च करून डास मारण्याचा स्प्रे वापरून त्याने ही तोफ तयार केली आहे. मोठ्या आवाजाने बिबट्या पळून जातो, असा दावा करणाऱ्या अमितशी संवाद साधणार आहे. बिबट्या-मानव संघर्ष कमी करणारे उपाय विद्यार्थ्यांनी पुढे आणल्यास त्यांचाही दृष्टिकोन अंतर्भूत करण्यात येईल.
- अजित शिंदे, वनपरिक्षेत्र अधिकारी, जुन्नर वन विभाग

जैववैविध्यतेच्या दृष्टीने बिबट्या-मानव संघर्षाच्या समस्येचा अभ्यास होणे आवश्यक आहे. त्यामुळे वैज्ञानिक संस्थांचा सहभाग घेऊन वन विभाग उपाययोजना करण्याचा प्रयत्न करतोय हे स्पृहनीय आहे. जुन्नरच्या विशिष्ट भागातच बिबट्या का स्थिरावलाय, त्याची जीवनशैली येथे पूरक का ठरत आहे, येथील भौगोलिक वातावरणाचा त्याच्या वर्तनशैलीशी काही संबंध आहे कास अशा अनेक पैलूंवर हा अभ्यासप्रकल्प प्रकाश टाकू शकेल.
- डॉ. रवींद्र क्षीरसागर, प्राणीशास्त्र अभ्यासक