म. टा. प्रतिनिधी, नाशिक

नोव्हेंबरमध्ये थंडीची चाहूल लागल्यावर नांदूरमध्यमेश्वर अभयारण्यात देशी-विदेशी पक्ष्यांची संख्या वाढण्यास सुरुवात होणार असतानाच सात महिन्यांपासून बंद असलेल्या नाशिक वनवृत्तातील अभयारण्यांचे दरवाजे पर्यटनासाठी खुले करण्याचे संकेत वन्यजीव विभागाने दिले आहेत.

राज्यातील काही अभयारण्यात पर्यटनाला परवानगी दिल्यापासून नाशिकच्या वन पर्यटनाकडे सर्वांचे लक्ष लागले आहे. याबाबत येत्या आठ दिवसांत निर्णय घेऊन पर्यटनासंदर्भातील नियमावली जाहीर होणार असल्याची माहिती नाशिक वन्यजीव विभागाने दिली आहे.
    by Taboola by Taboola Sponsored Links Sponsored Links Promoted Links Promoted Links You May LikeIntelGet AI PCs for businessIntel
मार्चमध्ये करोनाच्या प्रादुर्भावामुळे लॉकडाउन झाल्यापासून वन पर्यटनाला बंदी घालण्यात आली आहे. अनलॉकच्या टप्प्यांमध्ये करोनाची स्थिती विचारात घेऊन राज्यातील काही ठिकाणी पर्यटनाला मुभा देण्यात आली आहे. त्यानुसार नाशिकमध्येही गड, किल्ले परिसरात वन पर्यटन छुप्या पद्धतीने काही दिवसांत सुरू आहे. त्याकडे प्रादेशिक वन विभागाचे दुर्लक्ष होत असताना वन्यजीव विभागाने अधिकृतरित्या अभयारण्यात पर्यटकांना प्रवेश देण्यासंदर्भात निर्णय घेण्याची तयारी दर्शविली आहे. त्यानुसार नाशिक वनवृत्तातील नाशिक, अहमदनगर, धुळे व जळगावमधील वन पर्यटन बंदी उठण्याची शक्यता आहे. यात नांदूरमध्यमेश्वर, कळसूबाई-हरिशचंद्रगड, अनेर डॅम आणि यावल अभयारण्यात पर्यटकांना प्रवेश दिला जाईल.

याबाबत नोव्हेंबरच्या पहिल्या आठवड्यात वन्यजीव विभागाची बैठक घेतली जाणार आहे. त्यामुळे पर्यटनासंदर्भात प्रामुख्याने विचार केला जाईल. विशेष म्हणजे, हिवाळ्याची चाहूल आता लागणार असल्याने नांदूरमध्यमेश्वरमध्ये पक्षी येण्यास सुरुवात झाली आहे. गेल्या महिन्यात साडेतीन हजार पक्ष्यांचे आगमन नांदूरमध्यमेश्वरमध्ये झाल्याचे निरीक्षण वनाधिकाऱ्यांनी नोंदवले आहे. त्यामुळे पर्यटकांसह अभ्यासकांचे लक्ष अभयारण्ये खुली होण्याकडे लागले आहे.

\B

गतवर्षी सात लाखांचे उत्पन्न \B

महाराष्ट्रातील पहिले 'रामसर' आणि 'पक्षीतीर्थ' म्हणून प्रसिद्ध असलेल्या नांदूरमध्यमेश्वर वन्यजीव अभयारण्याला गतवर्षी पर्यटन हंगामात १२ हजार ३८७ पर्यटकांनी भेट दिली होती. त्यातून ७ लाख २३ हजार ५७५ रुपयांचे उत्पन्न वन्यजीव विभागाला मिळाले. त्यामुळे ऑक्टोबर ते जानेवारी या काळात यावर्षीही उत्पन्नाबाबत निर्णय घ्यावा लागणार आहे. त्यानुसार वन्यजीव विभागाची तयारी सुरू झाली आहे.