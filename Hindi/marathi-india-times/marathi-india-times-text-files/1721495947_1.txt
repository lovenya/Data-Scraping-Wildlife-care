पुणे : राज्यात गेल्या दोन वर्षांत नैसर्गिक कारण, रस्त्यांवरील अपघात, शिकार, विजेचा धक्का अशा विविध कारणांमुळे २८२ बिबट्यांनी जीव गमावला. गेल्या वर्षी ११० तर; यंदा १७२ बिबट्यांचा मृत्यू झाला आहे. बिबट्यांच्या हल्ल्यामध्ये ३२ जणांचा मृत्यू झाला आहे. बिबट्या आणि मनुष्याचा वाढता संघर्ष लक्षात घेऊन राज्य वन्यजीव मंडळाच्या बैठकीच्या विषयपत्रिकेवर (अजेंडा) या विषयाला प्राधान्य देण्यात आले आहे.

मुख्यमंत्री उद्धव ठाकरे यांच्या अध्यक्षतेखाली राज्य वन्यजीव मंडळाची बैठक आज, शुक्रवारी बोलाविण्यात आली आहे. बैठकीसाठी राज्यातील वनक्षेत्र, वन्यजीवनाशी संबंधित विविध विषयांवरील प्रस्तावांवर चर्चा होणार आहे. यात बिबट्यांचे वाढते मृत्यू, मनुष्य आणि बिबट्याचा संघर्ष कमी करण्यासाठी महत्त्वाचे निर्णय जाहीर होणे अपेक्षित आहे.

राज्यात गेल्या दोन दशकांपासून बिबट्या आणि मनुष्य संघर्ष सुरू आहे. वन विभागाच्या पातळीवर विविध उपक्रम राबवूनदेखील गेल्या दोन वर्षांत बिबट्यांचे मृत्यू आणि मनुष्यहानीच्या घटनांमध्ये लक्षणीय वाढ झाली आहे.

बिबट्याचा मुक्तसंचार मनुष्यासाठी आणि त्याच्यासाठीही घातक ठरतो आहे. 'राष्ट्रीय, राज्य महामार्गांवरील अपघातामध्ये, विहिरीत पडून, विजेचा शॉक बसल्याने दर काही दिवसाला बिबट्यांचे मृत्यू होत आहेत. वेगवेगळ्या कारणांमुळे वस्तीत शिरणाऱ्या बिबट्यांकडून माणसांवरील हल्लेही वाढले आहेत. या सर्व परिस्थितीचा विचार करून बिबट्यांना संरक्षण आणि नागरिकांमध्ये जनजागृतीसाठी विशेष कृती आराखडा करण्याची गरज आहे. राज्य वन्यजीव मंडळाच्या बैठकीत समोर आम्ही सद्यस्थिती आणि प्रस्तावित उपायांवर आधारित प्रस्ताव मांडणार आहोत,' अशी माहिती राज्याचे प्रधान मुख्य वनसंरक्षक नितीन काकोडकर यांनी दिली.

व्याघ्र प्रकल्पांच्या लगतच्या वन क्षेत्रातही मोठ्या प्रमाणात वन्यजीवांचा वावर आहे. दोन जंगलांना जोडणारे वनपट्टे त्यांचे भ्रमणमार्ग आहेत. या क्षेत्रांना संरक्षण मिळाल्यास वन्यजीवांचे संवर्धन होणार आहे. वन्यजीव मंडळाच्या बैठकीत राज्यातील नवीन संरक्षित क्षेत्र जाहीर होणे अपेक्षित आहे. - अनुज खरे, सदस्य, राज्य वन्यजीव मंडळ

वर्ष मृत्यूची कारणे ... नैसर्गिक कारणाने - रस्ते/रेल्वे अपघात - विहिरीत पडून - शिकार - विजेचा धक्का- इतर - एकूण २०१९ - ६५ - १७ - १० - ९ - १ -८ - ११० २०२० (नोव्हेंबरअखेर)
८६ - ३४ - २५ - १७ - ७ -३ १७२
बिबट्यामुळे झालेली मनुष्यहानी - २०१९
मध्ये बिबट्याच्या हल्ल्यात आठ लोकांचा मृत्यू.

-२०२० नोव्हेंबरअखेरपर्यंत बिबट्याच्या हल्ल्यात २४ लोकांचा मृत्यू.

- वन विभागाने नेमलेल्या जलद बचाव पथकांमुळे दोन वर्षांत १२४ बिबट्यांना वाचविण्यात यश.