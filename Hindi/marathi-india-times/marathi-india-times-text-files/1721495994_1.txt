म. टा. प्रतिनिधी, नागपूर

नववर्षाच्या पहिल्याच दिवशी, शुक्रवारी उमरेड कऱ्हांडला अभयारण्यात एका वाघिणीसह तिच्या दोन बछड्यांचे मृतदेह आढळून आले. विष देऊन या वाघांना ठार मारण्यात आले असावे, असा अंदाज वनविभागाच्या अधिकाऱ्यांनी व्यक्त केला आहे. या प्रकरणात दिवाकर नागोकार या व्यक्तीला संशयावरून अटक करण्यात आली आहे.

गेल्या काही दिवसांपासून उमरेड-कऱ्हांडला अभयारण्यात एक वाघिण व तिचे दोन बछडे वावरत होते. त्यांना पाहण्यासाठी अभयारण्यात पर्यटकांची गर्दी वाढली होती. शुक्रवारी सायंकाळी गस्त घालत असलेल्या वनरक्षकांना वाघिणीसह तिच्या बछड्यांचे मृतदेह दिसले. घटना घडली त्याठिकाणापासून काही अंतरावर दिवाकर नागोकार यांचे शेत आहे. या शेताजवळच अर्धवट खाल्लेला एका प्राण्याचा मृतदेह सापडला. त्यामुळे संशयावरून शेतमालक दिवाकर नागोकार यांना या अटक करण्यात आली आहे.

घटनेनंतर पेंच व्याघ्र प्रकल्पातील प्रशिक्षित श्वान याठिकाणी आणण्यात आले होते. यापूर्वी २२ नोव्हेंबर रोजी उमरेड-कर्हांडला अभयारण्यात एका गर्भवती वाघिणीचा मृत्यू झाला होता. त्यावेळी तिच्या पोटात चार बछडे होते. राष्ट्रीय व्याघ्र प्राधिकरणाने दिलेल्या आकडेवारीनुसार, मागील वर्षी मध्य प्रदेशापाठोपाठ सर्वाधिक १६ वाघांचे मृत्यू झाले होते. नव्या वर्षाच्या पहिल्याच दिवशी पुन्हा तीन वाघांच्या मृत्यूची बातमी व्याघ्र संरक्षणाबाबतची चिंता वाढवणारी आहे.