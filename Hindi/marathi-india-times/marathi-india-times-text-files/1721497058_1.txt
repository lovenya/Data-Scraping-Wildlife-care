पंकज मोहरीर,चंद्रपूर : राज्यात व्याघ्रसंख्या वाढल्याने वन्यजीवांच्या हल्ल्यात ठार होण्याच्या घटनाही वाढल्या आहेत. त्याचा सर्वाधिक फटका विदर्भाला बसत आहे. राज्यात मागील ३ वर्षांत २१२ जणांचा मृत्यू वन्यजीवांच्या हल्ल्यात झाल्याची माहिती समोर आलेली आहे. तर चंद्रपूर जिल्ह्यात वन्यजीव हल्ल्यातील मागील तीन वर्षांत १०१च्या वर नागरिक ठार झाले आहेत. वन्यप्राण्यांच्या हल्ल्यात होणारी मनुष्यहानी व त्यामुळे संबंधित कुटुंबीयांची होणारी आर्थिक परवड लक्षात घेता अलीकडेच वनविभागाने १५ लाख रुपये अर्थसहाय्याच्या रक्कमेत वाढ करीत ती २० लाख रुपये इतकी करण्याचा निर्णय घेतला आहे. वन्यप्राण्यांच्या हल्ल्यात मृतकांसह जखमी, अपंग तसेच नुकसानग्रस्तांना सप्टेंबरपर्यंत चंद्रपूर जिल्ह्यात सुमारे ६ कोटी रुपयांची मदत देण्यात आली आहे.

चंद्रपूर जिल्ह्यात २०२० मध्ये वन्यजीव हल्ल्यात ठार झाल्याच्या एकूण ३१ घटना घडल्या होत्या. २०२१ मध्ये ही संख्या ३९ आहे. यातील ३४ हल्ले वाघाने तर ४ हल्ले बिबट्याने, तर एक हल्ला हत्तीने केला आहे, तर २०२२ या चालू वर्षात ठार झालेल्यांची संख्या ३१ वर पोहचली आहे. यातील २६ हल्ले वाघाने तर ५ हल्ले बिबट्याने केले आहेत. वन्यप्राण्यांच्या हल्ल्यात मृत पावलेल्या व्यक्तीच्या कुटुंबीयांना देण्यात येणाऱ्या १५ लाख रुपये अर्थसहाय्याच्या रक्कमेत वाढ करीत आता ही रक्कम २० लाख रुपये इतकी करण्याचा निर्णय वनमंत्री सुधीर मुनगंटीवार यांनी अलीकडेच विधानसभेत जाहीर केला.
    by Taboola by Taboola Sponsored Links Sponsored Links Promoted Links Promoted Links You May LikeIntelGet AI PCs for businessIntel
मानव-वन्यजीव संघर्ष कमी करण्याच्या दृष्टीने वनालगतच्या गावांमध्ये राहणाऱ्या नागरिकांना वनविभागामार्फत प्रबोधन करण्यात येत असून डॉ. श्यामाप्रसाद मुखर्जी जन-वन विकास योजनेमार्फत स्थानिक जनतेचे वनावरील अवलंबित्व कमी करण्याचा प्रयत्न करण्यात येत आहे. राज्यार वन्यप्राण्यांच्या हल्ल्यांमध्ये २०१९-२०, २०२०-२१ व २०२१-२२ या तीन वर्षात अनुक्रमे ४७, ८० व ८६ इतकी मनुष्यहानी झाली आहे.

मृतकांसाठी २० लाख, अपंगासाठी ५ लाखांची मदत

वाघ, बिबट्या, रानडुक्कर, गवा, अस्वल, लांडगा, कोल्हा , हत्ती व रानडुकरे यांच्या हल्ल्यात होणाऱ्या मनुष्यहानीमुळे देण्यात येणाऱ्या अर्थसहाय्याच्या रकमेत वाढ करण्यात आली असून आता २० लाख रुपये अर्थसहाय्य देण्यात येणार आहे. पैकी १० लाख रुपये देय असलेल्या व्यक्तीला तत्काळ धनादेशाद्वारे व उर्वरित रक्कम १० लाख रुपये त्यांच्या राष्ट्रीयकृत बँकेत असलेल्या दरमहा व्याज देणाऱ्या संयुक्त खात्यामध्ये फिक्स डिपॉझीट करण्याचा निर्णय घेण्यात आला आहे. कायम अपंग झाल्यास ५ लाख तर व्यक्ती गंभीररित्या जखमी झाल्यास १ लाख २५ हजार इतके अर्थसहाय्य देण्या‍त येणार आहे. व्यक्ती किरकोळ जखमी झाल्यास औषधोपचारासाठी येणारा खर्च देण्यात येणार असून खाजगी रुग्णालयात औषधोपचार करणे अगत्या‍चे असल्यास त्यासाठी मर्यादा २० हजार रुपये प्रती व्यक्ती इतकी राहणार आहे. सप्टेंबरपर्यंत चंद्रपूर जिल्ह्यात सुमारे ६ कोटी रुपयांची मदत देण्यात आली असल्याची माहिती वनविभागाच्या सूत्रांनी दिली.

मागील तीन वर्षांतील मृतकांची संख्या

वर्ष राज्यात चंद्रपूर

२०१९-२० : ४७ : ३१

२०२०-२१ : ८० : ३९

२०२१-२२ : ८६ : ३१ (सप्टेंबर २०२२ पर्यंत)