म. टा. प्रतिनिधी, नाशिक

करोनाच्या प्रादुर्भावामुळे आठ महिन्यांपासून बंद असलेल्या अभयारण्याची कवाडे शुक्रवारपासून (दि. २०) खुली होत असून नांदूर मध्यमेश्वरमध्ये देशी-विदेशी पक्ष्यांची मांदियाळी अनुभवण्यासाठी पर्यटकांना आता जाता येणार आहे. राज्याच्या वन्यजीव विभागाचे प्रधान मुख्य वनसंरक्षकांनी पर्यटनाला हिरवा कंदील दिल्यानंतर नाशिक वन्यजीव विभागाने नियमावली जाहीर केली आहे. सुरक्षित अंतराचे पालन व मास्कचा वापर अनिवार्य करण्यात आला असून पक्षी निरीक्षण, अभ्यास व पर्यटनाच्या पर्वणीचा पुन्हा सुरुवात होणार आहे.

मार्च महिन्यात लॉकडाउन झाल्यापासून वन व अभयारण्य पर्यटनाला घालण्यात आलेली बंदी दिवाळीनंतर उठविण्यात आली आहे. त्यानुसार नाशिक वनवृत्तातील निफाड तालुक्यातील नांदूर मध्यमेश्वर वन्यजीव अभयारण्यात शुक्रवारपासून पूर्णवेळ पर्यटन सुरू असणार आहे. हिवाळ्यात पक्ष्यांची वाढणारी संख्या, दिवाळीनंतर वाढणारे पर्यटन आणि पक्षी निरीक्षणाचा कार्यकाळ विचारात घेता हा निर्णय घेण्यात आल्याची माहिती नाशिक वन्यजीव विभागाचे वनसंरक्षक अनिल अंजनकर यांनी दिली आहे. त्यामुळे दिवाळीनंतरच्या सुटीत आणि गुलाबी थंडीत अभयारण्यक्षेत्रात पर्यटनाची संधी अनुभवण्याची आता राज्यातील पर्यटकांना जाता येणार आहे. त्यामुळे पक्षी अभ्यासकांसह पर्यटकांमध्ये आनंदाचे वातावरण असून वन्यजीव विभागाने मार्गदर्शक आणि इतर कर्मचाऱ्यांनाही खबरदारी घेण्याच्या सूचना करीत पर्यटनासाठीची तयारी केली आहे.

लवकरच निर्णय...

नांदूर मध्यमेश्वर व्यतिरिक्त नाशिक वनवृत्तातील अहमदनगरमधील कळसूबाई-हरिश्चंद्रगड, धुळ्यातील अनेर डॅम आणि जळगावमधील यावल अभयारण्य पर्यटनासाठी खुले करण्याबाबत अद्याप आदेश देण्यात आलेले नाहीत. त्यामुळे तेथील वन नाक्यांवरून पर्यटकांना अभयारण्यात प्रवेश दिला जाणार नाही. तेथील पर्यटनाबाबतही लवकरच निर्णय येणे अपेक्षित असल्याचे वन्यजीव विभागाने सांगितले.

...अशी आहे नियमावली

पर्यटकांना मास्क लावण्यासह सुरक्षित अंतराचे काटेकोरपणे पालन करणे अनिवार्य असेल. सोबत स्वतःचे सॅनिटायजर बाटली आणावी लागेल. ३८ अंश सेल्सिअसपेक्षा जास्त आणि ऑक्सिजन पातळी ९५ पेक्षा कमी असलेल्या पर्यटकांना पर्यटनासाठी प्रतिबंध करण्यात येईल. यासह खोकला, ताप असल्यास पर्यटनास येऊ नये. कोविड-१९ अंतर्गत शासकीय नियमांचे पालन न झाल्यास संबंधित पर्यटकांविरुद्ध साथरोग नियंत्रण कायदा १८९७ व आपत्ती व्यवस्थापन कायदा २००५ कलम ५१ ते ६० तसेच भारतीय दंड संहिता कलम १८८ अंतर्गत कार्यवाही करण्याचे आदेश वनक्षेत्रपालांना देण्यात आले आहेत.