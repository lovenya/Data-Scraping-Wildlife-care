करोनाच्या साधारण वर्षभर आधी फेसबुक, इन्स्टाग्रामसह सोशल मीडियावर, अनेकांच्या डीपीमध्ये ‘फॅन थ्रोटेड लिझार्ड’ हा सरडा झळकला होता. मिलनाचा काळ असल्याने नर सरडा मादीला आकर्षित करण्यासाठी करत असलेल्या प्रयत्नांचे असंख्य फोटो अनेकांनी टिपले होते. या फोटोंच्या गर्दीत एक फोटो सर्वाधिक लक्षवेधक ठरला. मादीला साद घालण्यासाठी एका दगडावर गळ्याखालचा मोरपंखी रंगाचा पडदा फडकवत उभा असलेला देखणा सरडा आणि त्याच्या काही फूट अंतरावरावर अनेक फोटोग्राफर जमिनीवर आडवे पडून सरड्याचा अतिशय खासगी क्षण कॅमेऱ्यात टिपण्याची वाट बघत आहेत, असे दृश्य फोटोत टिपले होते. वन्यजीव छायाचित्रीकरण कोणत्या दिशेला चालले आहे याचे वास्तव दर्शवणारा तो फोटो होता. यावरून वन्यजीव अभ्यासक, निसर्गप्रेमींच्या वर्तुळामध्ये खूप चर्चा झाली, वाद झाले. फोटोग्राफीवर निर्बंध घालण्याची गरज असल्याचे अनेकांनी बोलून दाखवले. ‘महाराष्ट्र टाइम्स’ नेही २०१८ मध्ये ‘त्यानांही हवी आहे प्रायव्हसी’ हा लेख प्रसिद्ध केला. फोटोग्राफरविषयी वाढलेल्या तक्रारींची दखल घेऊन वन विभागाने लवकरच नियमावली प्रसिद्ध करणार असल्याचे जाहीर केले. महिनाभरात पावसाळा सुरू झाला, अभयारण्य पर्यटनासाठी बंद झाली. वन्यजीव छायाचित्रकारांचा हंगाम संपला आणि चर्चाही निवळली.

साधारण आठ- दहा महिन्यांनी इंदापूरजवळ एक धक्कादायक प्रकार उघडकीस आला. दुर्मिळ झालेल्या खोकडाचे (इंडियन फॉक्स) ‘एक्स्लुझिव्ह’ फोटो मिळविण्यासाठी ‘हौशी’ छायाचित्रकारांनी स्थानिक पर्यटन संयोजकाना हाताशी घेऊन अघोरी प्रकार केला होता. त्या भागातील खोडकांची वसतिस्थाने शोधून या उपद्रवी लोकांनी त्याच्या पिल्लांना चिकन खायला द्यायला सुरुवात केली. आयते खाद्य मिळाल्याने पिल्लंही तिथे घुटमळायला लागली, परिणामी फोटोग्राफरला कमी कष्टात उत्तमोत्तम फोटो मिळाले. काही दिवसातच या पिल्लांचा मृत्यू झाला. घडलेला प्रकार उघडकीस आल्यावर वन विभागाने संबंधितांवर कारवाई केली. फोटोग्राफरच्या चमुने दुसऱ्या प्राण्याकडे मोर्चा वळवला.

तिबोटी खंड्या (ओरिएंटल ड्वार्फ किंगफिशर) या अतिशय देखण्या, आकर्षक रंगसंगती असलेल्या पक्ष्याचा स्थलांतराचा हंगाम जवळ आल्याची चाहूल तथाकथित निसर्गप्रेमी छायाचित्रकारांना लागली. पनवेल जवळील कर्नाळा अभयारण्यात दरवर्षी विणीसाठी येणारा हा पक्षी अनेकांना भुरळ घालतो. त्यामुळे त्याचे फोटो टिपण्याचा मोह आवरता येणे कठीणच. पण हे फोटो कोणत्या स्तरावर जाऊन काढायचे याच्या मर्यादा छायाचित्रकारांनी ओलांडल्या. तिबोटी खड्यांच्या फोटोंसाठी त्यांच्या वसतिस्थानाबाहेर रोज कॅमेऱ्यांची गर्दी सुरू झाली. पक्षी घरट्याबाहेर (मातीच्या बिळाबाहेर) आला की चोहोबाजूने त्याला सावजाप्रमाणे टिपणारे कॅमेरे सज्ज होते. दुर्दैव म्हणजे काहींनी मर्यादा ओलांडून घरट्याजवळ जाऊनही फोटोग्राफी केली. पक्ष्याच्या स्वातंत्र्यावरच मर्यादा आल्याची टीका झाल्याने अखेर वन विभागाने तिबोटी खंड्याची घरटी असलेल्या परिसरात फोटोग्राफीवर बंदी आणली. तरीही लोकांना शहाणपण आले नाही. त्यांनी जंगलाबाहेरच्या इतर जागा शोधून काढल्या आणि तिथे उपद्रव सुरू केला.

फोटोग्राफीच्या वाढत्या व्यसनाचा फटका अलीकडे अमूर फाल्कन या पक्ष्यालाही बसला आहे. थंडीचा हंगाम सुरू झाला की मंगोलियातून स्थलांतर करणारा हे पक्षी महाराष्ट्र, कर्नाटकमार्गे अरबी समुद्राच्या दिशेने प्रवास करतात. या प्रवासात अमूर फाल्कनचे एखाद-दुसरे कुटुंब लोणावळ्यात मुक्कामाला येत असल्याची माहिती दोन वर्षांपूर्वी वाऱ्यासारखी पसरली. आठवडाभरात शेकडो वन्यजीव छायाचित्रकारांनी या पक्ष्याला जणू वेढा घालून त्याचे जगणे अ‌वघड केले. काहींनी तर हा पक्षी नक्की कुठे बसतो, कोणत्या वेळेत सक्रीय असतो यांसह गुगलद्वारे लोकेशनही समाज माध्यमांवर प्रसिद्ध केले. त्यामुळे अमूर फाल्कनचा मुक्काम असलेल्या पठाराला आठवडाभरात जत्रेचे स्वरुप आले. शेवटी वन विभागाने पर्यटकांवर त्या परिसरात जाण्यास बंदी आणली. या वर्षी देखील पक्ष्याचं कुटुंब मुक्कामाला आले होते, पुन्हा तेवढीच गर्दी होती.

नव्याने मिळालेल्या ‘ऑफ द रेकॉर्ड’ माहितीनुसार अलीकडे पक्षी,प्राण्यांना बघण्यासाठी ‘नाईट फोटोग्राफी टूर’ सुरू झाल्या आहेत. या सहलींची सोशल मीडियावर वाच्यता केली जात नाही. एकमेकांच्या ओळखीतून या दौऱ्यांमध्ये सहभागी होता येते. रात्री पक्षी झाडांवर विश्रांती घेत असतात. अशा वेळी त्यांच्या डोळ्यावर टॉर्चचा उजेड दाखवल्यास त्यांना दिसत नाही आणि ते स्तब्ध होतात. याचाच फायदा घेऊन पक्ष्यांच्या जवळ जाऊन त्यांचे फोटो टिपले जातात. दुसरा प्रकार म्हणजे जनजागृती आणि संशोधनाला चालना देण्याच्या उद्देशाने विकसित करण्यात काही मोबाइल ॲपवर पक्ष्यांचे आवाज उपलब्ध आहेत. जंगलात फिरताना, पक्ष्यांचा वावर असलेल्या भागात स्पीकरच्या मदतीने हे आवाज पक्ष्यांना ऐकवले जातात. बहुतांश वेळा पक्षी प्रतिसाद देण्यासाठी जवळपास येतो, त्यामुळे कमी कष्टात फोटो काढता येतात. एखाद दुसऱ्या व्यक्तीने हा प्रकार केल्यास पक्ष्यांना विशेष फरक पडत नसेल, पण बहुतांश फोटोग्राफर सतत असे आवाज ऐकवत राहिले तर पक्षी गोंधळून जातात.

केवळ पक्षीच नव्हे तर इतर वन्यप्राण्यांच्या बाबतीत अशा निरनिराळ्या युक्त्या वापरून सध्या फोटोग्राफी सुरू आहे. पावसाळ्यामध्ये आंबोली आणि पश्चिम घाटातील रंगबिरंगी बेडकांचे, सापांचे फोटो काढण्याची स्पर्धाही गेल्या पाचएक वर्षात वाढली आहे. सापांची वसतिस्थाने शोधून रात्रीच्या वेळी त्यांची फोटोग्राफी केली जाते. हरणटोळ सापाला छेडले की तो तोंड उघडतो. त्याच्या तोंडातील फिकट गुलाबी रंग त्यांच्या अंगाच्या हिरव्या रंगावर उठून दिसतो आणि फोटो चांगला मिळतो. म्हणून अनेक फोटोग्राफर त्यांना त्रास देतात. रात्री अपरात्री वेगवेगळ्या जंगलात शेकडो फोटोग्राफर सावजाच्या शोधात फिरत असतात. त्यांच्या स्पर्धेमध्ये अनेकदा पक्ष्यांची घरटी तुटतात, अंडी घरट्यातून बाहेर पडतात. पावसाळ्याच्या हंगामापूर्वी काजव्यांचा मिलनाचा काळ असतो, तेव्हाही जंगलांमध्ये फोटोग्राफीचे कॅम्प जोरात असतात. गेल्या काही वर्षांपासून व्याघ्र प्रकल्पांमध्ये नाइट सफारी सुरू झाली आहे. रात्रीच्या वेळी वन्यप्राणी काय करतात, हे जाणून घेण्यासाठी, त्यांच्या हालचाली टिपण्यासाठी फोटोग्राफरमध्ये चढाओढ आहे. लहानशा किड्यापासून ते वाघ-सिंहाच्या मेटिंगचे फोटो सर्रास समाजमाध्यमांवर टाकले जातात. फोटोंच्या ओळींमध्ये त्यामागची कथा सांगण्याऐवजी आम्ही कोणत्या कॅमेऱ्याने फोटो टिपले, लेन्स, उपकरणे कोणती वापरली याचे तांत्रिक विश्लेषण असते. कॅमेऱ्यातून समोर दिसणाऱ्या प्राण्याला केवळ एक आकर्षक वस्तू म्हणून बघितलेले असते.

सगेळच उपद्रवी नाहीत

काही वर्षांपूर्वीपर्यंत कॅमेरा हे सर्वसामान्यांना परवडणारे साधन नव्हते. त्यातच कॅमेऱ्याला रोल असल्याने मोजून मापून फोटो काढले जात होते. अलीकडे अद्ययावत दर्जाचे कॅमेरे सहज अनेकांच्या हातात दिसतात. आम्ही फोटोग्राफी करतो असे भूषण मिरवणारेही काही आहेत. पण जंगलात अभ्यासासाठी, संशोधनाच्या उद्देशाने जाणारे सहसा प्राण्याचे नुकसान होणार नाही याचे भान ठेवतात. योग्य ती काळजी घेऊन फोटोग्राफी करणारे अनेक नामवंत छायाचित्रकार वर्षानुवर्षे जंगल भ्रमंती करत आहेत. त्यांच्या प्रत्येक फोटो काही चुरस कथा आहेत. ही मंडळी लाईक्स मिळविण्यासाठी फोटो काढत नाहीत.

एकूणच जंगलातील फोटोग्राफीला विरोध नाही. पण एकाच ठिकाणी होणारी गर्दी, प्राणी-पक्ष्याच्या वावरावर येणारी बंधने टाळण्यासाठी प्रत्येकानेच काही संकेत पाठले पाहिजेत.

जंगलात फिरताना प्रत्येकाने स्वत:ची नीतीमुल्ये निश्चित केली पाहिजेत. संरक्षित क्षेत्रात पर्यटकांना बंदी, फोटोग्राफीला बंदी घालण्याचा निर्णय वन विभागाला सहज घेता येईल. पण छायाचित्रे ही डॉक्युमेंटेशनचे उत्तम साधन मानली जातात. त्यामुळे जंगल-रानावनातील फोटोग्राफीच बंद करा, इतकी टोकाची भूमिका घेणे व्यवहार्य ठरत नाही. वाढता उपद्रव लक्षता घेता पर्यटकांनी, छायाचित्रकारांनी जंगलात कसे वागावे याची नियमावली तयार करण्याची गरज आहे. जंगलाचे सौंदर्य प्रत्येकवेळी कॅमेऱ्यात, मोबाईलमध्ये टिपण्यासाठी धडपड करण्यापेक्षात डोळ्यातही साठवून ठेवता येऊ शकते. वन्यप्राण्यांचा स्वांतत्र्याचा अधिकार अबाधित ठेवण्याचे भान आपणही बाळगले पाहिजे.