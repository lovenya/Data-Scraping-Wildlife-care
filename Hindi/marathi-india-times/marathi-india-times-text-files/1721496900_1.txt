(आरती गंधे)

यवतमाळ : वन्यजीव तज्ज्ञ समितीचा विरोध डावलून वाघांच्या संरक्षित क्षेत्राला (कॉरिडॉर) लागून असलेल्या जागेवर बिर्ला उद्योग समूहाच्या सिमेंट प्रकल्पाला सरकारने मान्यता दिली आहे. त्याचबरोबर कारखान्यासाठी लागणाऱ्या चुनखडीच्या खाणीच्या वापरण्यास परवानगी दिल्याने वाघांचे अस्तित्व धोक्यात येऊन या परिसरात मानव-वन्यप्राणी असा संघर्ष वाढण्याची भीती व्यक्त होत आहे.
    by Taboola by Taboola Sponsored Links Sponsored Links Promoted Links Promoted Links You May LikeIntelGet AI PCs for businessIntel
झरी तालुक्यातील मुकुटबन येथे आशियातील दुसऱ्या क्रमांकाचा २४०० कोटी रुपयांच्या सिमेंट प्रकल्पाचे काम २०१२मध्ये सुरू झाले. प्रकल्पासाठी ४०५ हेक्टर सरकारी व ३०० हेक्टर शेतकऱ्यांची जमीन अधिग्रहित करण्यात आली. हा प्रकल्प अंतिम टप्प्यात असताना पांढरकवडा वन विभागाच्या उपवनसंरक्षक एस. अभरना यांनी पाहणी केल्यावर हा प्रकल्प टिपेश्वर अभयारण्य व ताडोबा अंधारी व कावळ व्याघ्र प्रकल्पांतील वाघांच्या कॉरिडॉरमध्ये येत असल्याने सिमेंट प्रकल्पाला परवानगी देऊ नये असा अहवाल पाठविला. त्यावर जिल्ह्याचे तत्कालीन मुख्य वनसंरक्षक रवींद्र वानखेडे यांनी पाहणी करून, हा भाग वाघांच्या कॉरिडॉरजवळ असल्याने प्रकल्पास मान्यता दिल्यास वाघांचे अस्तित्व धोक्यात येऊ शकते, असा अहवाल सरकारला मे २०२१मध्ये पाठविला. त्यानंतर राज्य वन्यजीव मंडळाने मुख्य वनसंरक्षक प्रकाश लोणकर, मेळघाट येथील टायगर रिझर्व्ह हेड ज्योती बॅनर्जी, पांढरकवडा येथील मानद वन्यजीव रक्षक प्रा. रमझान विराणी व महाराष्ट्र राज्य वन्यजीव मंडळाचे सदस्य किशोर रिठे यांची समिती वाघांच्या कॉरिडॉरचा अभ्यास करण्यासाठी नेमली. या समितीने अभ्यास करून सिमेंट प्रकल्पाची जागा वाघांच्या रहदारीच्या मार्गाजवळ असल्याने प्रकल्पामुळे वाघांचे अस्तित्व धोक्यात येईल, असे म्हणत प्रकल्पाला विरोध केला. तसा अहवाल जून २०२१मध्ये सरकारला पाठविला. दरम्यान, या परिसरातील गावकऱ्यांनी या प्रकल्पामुळे आदिवासी अविकसित भागात रोजगार वाढेल म्हणून सिमेंट प्रकल्प झाला पाहिजे, अशी मागणी केली होती.

लिमये समितीच्या सूचनेनंतर मंजुरी

लिमये समितीने सिमेंट प्रकल्पाचे काम पूर्ण झाले असून, उत्पादन सुरू झाले आहे. कोट्यवधी रुपये खर्च झाले आहेत. त्यामुळे सिमेंट प्रकल्पाला मंजुरी देताना सरकारी आणि खासगी जमिनीच्या दहा किलोमीटर परिसरात पैनगंगेच्या दोन्ही बाजूला झाडे लावून व्याघ्र कॉरिडॉरची नव्याने रचना करावी व देशी प्रजातीचे झाडे मोठ्या प्रमाणात लावल्यास पर्यावरणाचा ऱ्हास कमी करता येईल, अशा सूचना केल्या. त्यानंतर बुधवारी मुख्यमंत्री एकनाथ शिंदे व वनमंत्री सुधीर मुनगंटीवार यांच्या उपस्थितीमध्ये या प्रकल्पाला मंजुरी देण्यात आली.