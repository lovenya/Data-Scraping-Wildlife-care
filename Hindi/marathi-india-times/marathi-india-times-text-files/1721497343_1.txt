नागपूर : चंद्रपूर वनविभागातील सावली वनपरिक्षेत्रांतर्गत व्याहाड बुज कॅनल येथून वाघाला जेरबंद करण्यात आले होते. या वाघाला गोरेवाडा येथील वन्यप्राणी बचाव केंद्रात पुढील देखभालीकरिता दाखल करीत वन्यप्राणी चिकित्सालयातील पशुवैद्यकीय अधिकाऱ्यांच्या निगराणीत ठेवण्यात आले होते.


या वाघाचा आहार नियमित होता. १३ जानेवारी रोजी हा वाघ अचानक आजारी झाल्याने त्याच्यावर उपचार सुरू करण्यात आले. मात्र, शुक्रवारी सायंकाळी सव्वासहा वाजता त्याचा उपचारादरम्यान मृत्यू झाला. या वाघाचे राष्ट्रीय व्याघ्र संरक्षण प्राधिकरणाच्या नियमांनुसार शवविच्छेदन करण्यात आले. यावेळी, गोरेवाडा येथील पशुवैद्यकीय अधिकारी तसेच इतर प्रतिनिधी उपस्थित होते. वन्यजीव संशोधन व प्रशिक्षण केंद्र, गोरेवाडा परिसरातील दहनगृहात त्याचे दहन करण्यात आले. गोरेवाडा प्रकल्पाचे विभागीय व्यवस्थापक शतानिक भागवत यांच्या नेतृत्वात ही कार्यवाई करण्यात आली.