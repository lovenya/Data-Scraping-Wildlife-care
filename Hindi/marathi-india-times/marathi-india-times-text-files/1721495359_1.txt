म. टा. खास प्रतिनिधी, मुंबई

बिबळे आणि मानव संघर्षाच्या घटना बिबळ्यांची वाढती संख्या दर्शवते. या पार्श्वभूमीवर संजय गांधी राष्ट्रीय उद्यान परिसरात केलेल्या अभ्यासात मात्र सन २०१५मध्ये आढळलेले २१ बिबळे बेपत्ता असल्याचे समोर आले आहे. सन २०१५च्या तुलनेत २०१७मध्ये बिबळ्यांची संख्या अधिक दिसून आली असली तरी, त्यावेळी आढळलेले हे बिबळे गेले कुठे, असा प्रश्न निर्माण होत आहे. सध्याच्या अहवालानुसार उद्यान परिसरात ४१ बिबळे आहेत.

महाराष्ट्र वन विभाग आणि वाइल्डलाइफ कन्झर्व्हेशन सोसायटीद्वारे मंगळवारी अहवाल प्रसिद्ध झाला. यापूर्वी सन २०१५मध्ये सर्वेक्षण करण्यात आले, पण २०१६मध्ये ते झाले नाही. त्यामुळे सन २०१५च्या आधारे २०१७च्या माहितीची तुलना करण्यात आली. नव्या माहितीनुसार नॅशनल पार्कातील १४० चौ. किमीच्या परिसरात ४१ बिबळे आढळले. त्यासाठी दोन क्षेत्रांमध्ये पाहणी झाली. पहिल्या क्षेत्रात २४ तर, दुसऱ्या क्षेत्रात २५ ठिकाणी कॅमेरा ट्रॅप लावले. दोन्ही ठिकाणी १९ एप्रिल ते १० मे आणि १७ मे ते ७ जून या कालावधीत निरीक्षण करण्यात आले. या फोटोंनुसार १५ नर, २३ मादी बिबळे आढळले. तीन बिबळ्यांचे लिंग समजू शकले नाही. २०१५ साली ३५ बिबळे सर्वेक्षणात आढळले होते. ४१ बिबळ्यांपैकी १४ बिबळे सन २०१५मधील सर्वेक्षणातही आढळले होते. मात्र हे उरलेले २१ बिबळे गेले कुठे हे नेमके कळलेले नाही.

मृत्यू की, स्थलांतर

सन २०१५च्या बिबळ्यांच्या निरीक्षणात आढळलेले २१ बिबळे सन २०१७मध्ये आढळले नसल्याने ते गेले कुठे असा प्रश्न वन्यजीवतज्ज्ञांना भेडसावत आहे. या २१ बिबळ्यांचा नैसर्गिक किंवा अपघाती मृत्यू झाला असावा किंवा त्यांनी स्थलांतर केले असावे, असा अंदाज महाराष्ट्र वन विभाग आणि वाइल्डलाइफ कन्झर्व्हेशन सोसायटीने केलेल्या अहवालात वर्तवण्यात आला आहे.

नॅशनल पार्कातील बिबळ्यांपैकी एकही बिबळ्या नजीकच्या तुंगारेश्वरच्या जंगलात आढळला नाही, असेही यावेळी सांगण्यात आले. त्यामुळे हे बिबळे पुण्याच्या दिशेने गेले असावे, असाही अंदाज बांधण्यात आला आहे. मात्र सध्या संजय गांधी राष्ट्रीय उद्यानाबाहेर बिबळ्यांचे सर्वेक्षण झाले नसल्याने याचा नेमका अंदाज बांधणे कठीण असल्याची माहिती वाइल्डलाइफ कन्झर्व्हेशन सोसायटीचे अभ्यासक निकीत सुर्वे यांनी दिली. यासंदर्भात शिकारीच्या शक्यतेबाबत प्रश्न विचारल्यावर उद्यानाच्या हद्दीत शिकार होत नसल्याचे छातीठोकपणे संजय गांधी राष्ट्रीय उद्यानाकडून सांगण्यात आले. मात्र उद्यानातील हातभट्ट्यांच्या पार्श्वभूमीवर बेकायदेशीररित्या उद्यानप्रवेश कठीण नाही, असाही प्रश्न या निमित्ताने उपस्थित करण्यात आला. पण यासंदर्भातही मुख्य वन संरक्षक अन्वर अहमद यांनी उद्यानामध्ये एकही हातभट्टी नाही असा दावा केला.

वाढीचा आकडा फसवा?

गेल्या वर्षी सन २०१७मध्ये आढळून आलेली बिबळ्यांची संख्या २०१५च्या तुलनेत सहाने वाढलेली दिसली तर हा आकडा फसवा ठरू शकतो. यामध्ये गेल्या वर्षी कॅमेरा ट्रॅपिंगचे प्रमाण वाढले होते, असे स्पष्ट करण्यात येत आहे. २०१५ साली ४२२ ट्रॅप रात्रीत ३१ ठिकाणच्या कॅमेऱ्यातून ८८ फोटो मिळाले, तर २०१७ साली ९२२ ट्रॅप रात्रीत ४९ ठिकाणांहून २३५ फोटो मिळाले. त्यामुळे आकड्यांमधील वाढ ही सर्वेक्षणामध्ये झालेल्या वाढीचे प्रतिबिंब ठरू शकते. या पार्श्वभूमीवर २०१८ पासून दरवर्षी कॅमेरा ट्रॅपिंग पद्धतीने अधिक विस्तृत पातळीवर हे सर्वेक्षण केले जाईल, असे आश्वासन या निमित्ताने वनविभागाकडून अन्वर अहमद यांनी दिले. त्याचप्रमाणे रेडिओ कॉलरसंदर्भातही विचार सुरू असल्याचे सांगण्यात आले.