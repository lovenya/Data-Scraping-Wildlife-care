चंद्रपूर : विरुरपासून सुमारे आठ किमी अंतरावरील ठोमापूर शेतशिवारात जागलीसाठी गेलेल्या शेतकऱ्यावर बिबट्याने हल्ला करून ठार केले. ही घटना रविवारी पहाटे साडेपाच वाजतादरम्यान घडली. चालू वर्षात जिल्ह्यात वन्यजीव हल्ल्यातील ठार झालेल्यांची संख्या ४०वर पोहचली आहे. यातील ३५ हल्ले वाघाने तर पाच बिबट्याने केले आहेत.

सुबई व चिंचोली या दोन नियतक्षेत्रालगत भीमराव भद्रू घुगलोत (५५) यांचे शेत आहे. जंगलालगत शेत असल्याने वन्यजीव पिकांचे नुकसान करीत असल्याने ते दररोज जागलीला जात होते. शनिवारी सायंकाळी मांडवावर झोपून असताना त्यांच्यावर बिबट्याने हल्ला केला. अचानक झालेल्या हल्ल्याने त्यांनी मदतीसाठी धावा केला. शेजारच्या शेतकऱ्यांनी बिबट्याला पळवून लावण्यासाठी आरडाओरड केली. काही वेळात बिबट्या जंगलाच्या दिशेने पसार झाला. तोवर शेतकऱ्याचा जीव गेला होता. या घटनेनंतर परिसरात सतर्कतेचा इशारा देऊन गस्त वाढविण्यात आली आहे. मृताच्या कुटुंबीयांना तातडीची २५ हजार रुपयांची रोख मदत देण्यात आली असल्याची माहिती वनविभागाच्या सूत्रांनी ‘मटा’शी बोलताना दिली.
    by Taboola by Taboola Sponsored Links Sponsored Links Promoted Links Promoted Links You May LikeIntelGet AI PCs for businessIntel
जिल्ह्यात मानव-वन्यजीव संघर्ष तीव्र झाला आहे. हे थांबविण्यासाठी जनजागृती केली जात आहे. जंगलात जाणे अपरिहार्य असल्यास काय करावे आणि काय करू नये, याबाबत सूचना केल्या असल्याची माहिती वनविभागाच्या सूत्रांनी दिली. उत्तर ब्रह्मपुरी वनपरिक्षेत्रात वन्यप्राण्यांनी शेतकरी आणि गावकऱ्यांवर हल्ला करून जीवितहानी होऊ नये व प्रसंगी मानव-वन्यजीव संघर्ष उद्भवू नये म्हणून मुखवटे वाटप करण्यात आले आहेत.

तीन वर्षांत २१३ जणांचा मृत्यू

वन्यप्राण्यांच्या हल्ल्यांमध्ये राज्यात मागील तीन वर्षात २१३ जणांचा मृत्यू झाला आहे. २०१९-२०मध्ये ४७, २०२०-२१मध्ये ८० तर २०२१-२२मध्ये ८६ जीव गेल्याची नोंद आहे.

शिकारीसाठी लावला करंट;

शॉक लागून दोघांचा मृत्यू

गोंदिया : शिकारीसाठी शेतातील लोखंडी तारामध्ये वीज प्रवाह सोडून ठेवण्यात आला होता. याच तारेचा स्पर्श होऊन दोघांचा मृत्यू झाल्याची घटना शनिवारी रात्री ११.४५ वाजतादरम्यान देवरीजवळील मोठा परसटोला परिसरात घडली. आशिष कोसरे (२६) व अनमोल गायकवाड (२२) अशी मृतांची नावे आहेत. देवरी पोलिसांनी घटनेची नोंद करून तपास सुरू केला आहे.