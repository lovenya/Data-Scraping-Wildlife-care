म. टा. प्रतिनिधी, नाशिक

साडेतीन-चार वर्षांपासून नाशिकच्या गंगापूर रोपवाटिकेत 'ट्रान्झिट ट्रीटमेंट सेंटर' करण्यासाठी वन खात्याने सज्जता केल्यानंतर चार महिन्यांपूर्वी जिल्हा नियोजन समितीने म्हसरूळमध्ये हे केंद्र उभारण्याची परवानगी दिली. पालकमंत्री छगन भुजबळ यांच्या उपस्थितीत मंजूर झालेल्या या केंद्रासाठी महिनाभरात चार कोटी रुपये निधीची तरतूद झाली. पण, लॉकडाउनमुळे काम रखडले. आता या केंद्राच्या उभारणीला मुहूर्त लाभला असून, आज, सोमवारी (दि. ४) पालकमंत्र्यांच्याच हस्ते या केंद्राच्या इमारतीचे भूमिपूजन केले जाणार आहे.
    by Taboola by Taboola Sponsored Links Sponsored Links Promoted Links Promoted Links You May LikeIntelGet AI PCs for businessIntelUndo
'ट्रान्झिट ट्रीटमेंट सेंटर' करण्यासाठी वन विभागाने वारंवार पाठपुरावा करूनही प्रस्तावात त्रुटी राहत असल्याने वन मुख्यालयाकडून केंद्राला परवानगी मिळत नव्हती. अखेरीस सुधारित नियोजन करून जिल्हा नियोजन समितीच्या बैठकीत उपवनसंरक्षक पंकज गर्ग आणि वनक्षेत्रपाल विवेक भदाणे यांनी प्रस्ताव मांडला. त्याला मंजुरी देत बांधकाम विभागाकडे निधी वळता करण्यात आला. या केंद्राची उभारणी आजपासून केली जाणार आहे. वन्यजीव संवर्धन सप्ताहानिमित्त या इमारतीचे भूमिपूजन केले जात आहे. २०२२ च्या वन्यजीव संवर्धन सप्ताहापर्यंत बांधकाम पूर्ण होऊन केंद्र कार्यान्वित होईल, अशी वन खात्याला अपेक्षा आहे.

--

वाघाची डरकाळी घुमणार

नाशिकमध्ये बिबट्याचा आवाज असताना आता वाघाची डरकाळीदेखील घुमणार आहे. संवर्धन आणि रक्षणार्थ उत्तर महाराष्ट्रातील पहिले वन्यजीव उपचार केंद्र म्हसरूळच्या वनहद्दीत होत आहे. केंद्रात बिबट्यांसाठी आठ, तर वाघांसाठी दोन कक्ष असतील. वन्यजीवांना फिरण्यासाठी पुरेशा जागेची व्यवस्था असेल. उत्तर महाराष्ट्रातील बिबट्यांसह मुक्ताईनगर, जळगाव, यावलसह सातपुड्यातील वाघांना नाशिकमध्ये उपचार घेत ठणठणीत होता येईल. सध्या चंद्रपूर, नागपूर, नंदुरबार या भागातून बोरिवलीच्या संजय गांधी राष्ट्रीय उद्यानात उपचारांसाठी किंवा स्थलांतरासाठी वाघांना नेले जाते. नाशिकच्या केंद्रात मुक्कामासाठी या वाघांना ठेवता येईल.

--

केंद्राचा तपशील...

म्हसरूळ वन डेपोच्या ०.५५ हेक्टर जागेत केंद्र होईल. त्यासाठी चार कोटी ९२ लाख ८६ हजार रुपये निधी मंजूर आहे. केंद्रात निरीक्षण, ऑपरेशन थिएटर, आयसीयू, शवविच्छेदन, एक्स-रे असे कक्ष असतील. मेडिकल अँड फूड स्टोअरेज, उपचार व बचाव साहित्यासाठी कक्ष असतील. सरपटणारे व उभयचर प्राण्यांसाठी कक्ष, लहान वन्यजीवांसाठी पाच कक्ष आणि फिरण्यासाठी जागा असेल. दोन ठिकाणी 'फ्लाइंग टेस्टिंग एरिया' असेल. विविध प्रजातींच्या पक्ष्यांसाठी सात कक्ष असतील. कुरण व शाकाहारी प्राण्यांसाठी सहा कक्ष असतील. मृत वन्यजीवांच्या अंत्यसंस्कारासाठी स्वतंत्र व्यवस्था असेल. केंद्रात पूर्णवेळ पशुवैद्यकीय अधिकारी नेमण्यात येईल.