म. टा. प्रतिनिधी, पुणे

समृद्ध अधिवासाचे प्रतीक, शेतकऱ्यांचा मित्र आणि निसर्गसाखळीत महत्त्वाचा घटक असलेल्या नागांबद्दल कृतज्ञता व्यक्त करून शहरातील महिलांनी शुक्रवारी नागपंचमी उत्साहात साजरी केली. वन्यजीव संरक्षण कायद्यानुसार नागांचे पूजन करण्यास बंदी असल्याने महिलांनी नागाच्या प्रतिमेच्या पूजन केले.
    by Taboolaby TaboolaSponsored LinksSponsored LinksPromoted LinksPromoted LinksYou May LikeHow to boost income with $249 Amazon investmentCPXLearn More
नागपंचमी हा श्रावणातील महत्त्वाचा सण आहे. या दिवशी श्री शंकर आणि नागाचे पूजन करून पुरणाचे दिंड करण्याची प्रथा आहे. महिलांनी या वर्षी बाजारपेठेतून नागाची छोटी मूर्ती आणून तर काहींनी टेकडीवर जाऊन वारूळाचे पूजन केले. सणानिमित्त घरोघरी पुरणाचे दिंड करून नैवेद्य दाखविण्यात आला.

सापांची तस्करी आणि हत्येविषयी जनजागृती करण्यासाठी सर्पमित्रांनी सोशल मीडियाच्या माध्यमातून आवाहन केले. वन्यप्राणीप्रेमी संस्था आणि वन विभागातर्फे नागाला घेऊन होणारे खेळ रोखण्यासाठी शहराच्या विविध भागात गस्त घालण्यात आली. शहरातील प्राचीन अशा दगडी नागोबा या मंदिरामध्ये दर वर्षी नागरिक गर्दी करतात. यंदा करोनामुळे मंदिर बंद होते. त्यामुळे नागरिकांनी मंदिराबाहेरून नागदेवतेचे दर्शन घेतले. नागरिकांची वर्दळ वाढल्याने दुपारी पोलिस कर्मचारीही तैनात होते. मंदिर प्रमुखांनी नागदेवतेचे पूजन केले.