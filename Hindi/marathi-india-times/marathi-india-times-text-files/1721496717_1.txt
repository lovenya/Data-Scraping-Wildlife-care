म. टा. प्रतिनिधी, नाशिक

आयुर्वेदिक जडी-बुटीसह विविध साहित्य विकणाऱ्या दगडू तेली चांदवडकर यांच्या दुकान तीनमधून मृत वन्यजिवांचे अवयव जप्त करण्यात आले. याप्रकरणी वन विभागाने आता पुढील तपास सुरू केला आहे. अवयव प्रयोगशाळेत पाठविण्यात येणार असून, विक्रेत्याला हे कुणी पुरविले याचा शोध घेतला जात आहे. यामुळे विक्रेत्याला विविध स्वरूपात माल पुरविणाऱ्यांचे धाबे दणाणले आहे. यापूर्वीच्या कारवाईत कोल्हापूर कनेक्शन उघड झाले होते. आता हे अवयव कुठून प्राप्त झाले, या दिशेने वन पथकाचा तपास सुरू आहे. रविवार कारंजा येथील दुकानात वन पथकाने छापा मारल्यावर वन्यजिवाच्या अवयवांचा बाजार सुरू असल्याची धक्कादायक बाब उघड झाली. या दुकानातून मृत वन्यजिवांचे अवशेष, सागरी मृत वन्यजीव आणि विषारी अवयवांचा साठा जप्त करण्यात आला आहे. दुकानाला वन पथकाने टाळे ठोकण्यात आले आहे. यामुळे दुकानातील इतर साहित्याचीही तपासणी पथक करीत आहे. दरम्यान, मालक दीपक सुरेश चांदवडकर यांच्याविरुद्ध गुन्हा दाखल झाला आहे. त्यांचा जबाब नोंदविण्याचे काम सुरू आहे. त्यांच्या जबाबातून येणाऱ्या माहितीनुसार इतर संशयितांचा माग काढण्याचे आदेश वन पथकाला देण्यात आले आहेत.