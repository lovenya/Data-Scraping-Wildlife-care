म. टा. प्रतिनिधी, नाशिक

उथळ पाणी, विपुल जलचर, विविध पाणवनस्पती, वृक्षराई आणि सिंचन शेतीतील पिकांमुळे पक्ष्यांच्या निवासासाठी उपयुक्त ठरलेल्या परिसराने ३४ वर्षांनी भारतातील ३१ वे, तर राज्यातील पहिले 'रामसर' स्थळ होण्याचा मान मिळवला; पण अभयारण्याची सीमाच निश्चित नसल्याने गाळपेरा, जलप्रदूषण, अवैध पाणी उपसा, जलपर्णींमुळे पक्ष्यांच्या अधिवासावर अतिक्रमण होत आहे. येथील स्थलांतरित पक्ष्यांनी पर्यायी पाणस्थळांची निवड त्यामुळेच केली. प्रशासनातील असमन्वय आणि अधिकाऱ्यांच्या इच्छाशक्तीचा अभाव यामुळे 'पक्षीतीर्थ' धोक्यात आले आहे. यामुळे वेळीच प्रभावी निर्णय घेत 'रामसर'चा दर्जा टिकविण्याचे आव्हान वन्यजीव विभागासमोर उभे ठाकले आहे.

निफाड तालुक्यातील नांदूरमध्यमेश्वरला अभयारण्याचा दर्जा मिळून आज, गुरुवारी (दि. २५) ३५ वर्षे पूर्ण होत आहेत. गेल्या वर्षी या अभयारण्याला 'रामसर' स्थळाचा दर्जा मिळूनही येथील समस्यांचे ग्रहण सुटलेले नाही. अभयारण्याची सीमा निश्चित नसल्याने येथे शेतजमिनी, गाळपेरा, जलप्रदूषण, पाणी उपसामुळे जैवविविधतेच्या संवर्धनाला बाधा पोहोचत आहे. वन्यजीव विभागाने केवळ व्यवस्थापन आराखडा आखला आहे. त्यावर कार्यवाही होताना दिसत नाही. त्यातच अभयारण्यात पर्यटकांच्या सुविधेसाठी उपाययोजना करण्यास वाव असूनही वन्यजीव विभागाचे त्याकडे दुर्लक्ष होत आहे. सीमांकनासाठी वन्यजीव, महसूल आणि जलसिंचन विभागाच असमन्यवय असल्याचे दिसते. कित्येकदा धरणातून अचानक विसर्ग झाल्याने पक्ष्यांची घरटी, अंडी वाहून जातात. पाण्याच्या साठवणुकीबाबतही विभागातील समन्वयाअभावी मार्चनंतर पक्ष्यांची संख्या प्रचंड घटताना दिसते. जलप्रदूषण आणि पाण्याची जास्त पातळी यामुळे सलग दोन वर्षे फ्लेमिंगोसह इतर स्थलांतरित पक्ष्यांनी नांदूरमध्यमेश्वरचा मुक्काम टाळला. नाशिकमधील गंगापूर धरण, वाघाड धरण, दारणाकाठ, वैतरणा आणि ओझरखेड या पाणस्थळी पक्ष्यांनी मुक्काम करण्यास सुरुवात केली आहे. यामुळे रामसरचा दर्जा असूनही नैसर्गिक अधिवास विकसित करून वन्यजीवांच्या सुरक्षिततेत अपयश येत असल्याचे स्पष्ट दिसत असल्याने पक्षी अभ्यासकांसह पर्यटकांमध्ये प्रचंड नाराजी आहे.

साचेबद्ध कार्यवाही

अभयारण्यात नोव्हेंबर ते मार्च या हंगामात प्रतिमहिना पक्षी प्रगणना केली जाते. यासाठी पक्षी अभ्यासकांना निमंत्रण असते. मात्र, काही महिन्यांपासून केवळ मर्जीतल्या पक्षी अभ्यासकांनाच निमंत्रित केले जात असून, इतरांना डावलले जात असल्याचा दावा केला जात आहे. विशेष म्हणजे वनक्षेत्रपाल, वनपाल, वनरक्षक प्रगणनेसाठी असतात. या वेळी सहाय्यक वनसंरक्षक आणि वनसंरक्षकांची हमखास दांडी असते. नुकत्याच झालेल्या 'बर्ड रिंगिंग' शिबिरावेळीही असेच घडले. यामुळे एका ठराविक साच्यानुसार वन्यजीव विभाग कार्यवाही करीत असून, पक्षी संरक्षणासाठी नव्याने उपाययोजना करणे किंवा इतरांना सामाजून घेण्याची इच्छा दाखवत नसल्याचा सूर व्यक्त होत आहे.

'रामसर'चा दर्जा नांदूरमध्यमेश्वरला मिळाल्याने पक्षी अभ्यासकांसह पर्यटकांसाठी महत्त्वपूर्ण बाब आहे. या ठिकाणी सीमांकनाचा मुद्दा अतिशय महत्त्वाचा आहे. अभयारण्य सुरक्षित झाल्यास संरक्षण व संवर्धनाला चालना मिळेल. फक्त कागदोपत्री निर्णय घेण्यापेक्षा वन्यजीव विभागाने अंमलबजावणीवर भर देणे अपेक्षित आहे; अन्यथा, दर्जा घसरण्यास वेळ लागणार नाही.

- अनिल माळी, पक्षी अभ्यासक