मयुरेश प्रभुणे, पुणे

जगभरात अनेक उभयचर (अँफिबिअन) प्रजातींच्या उच्चाटनासाठी कारणीभूत ठरलेल्या विषारी बुरशीचा (फंगस) संसर्ग आता सह्याद्रीपर्यंत पोचला आहे. बॅट्रॅकोकायट्रीयम डेंड्रोबॅटीडीस (बीडी) या बुरशीने सह्याद्रीमधील आंबोली टोड आणि व्हाइट लिप्ड क्रिकेट फ्रॉग या दुर्मिळ प्रजातींच्या बेडकांना संक्रमित केले असल्याचा शोध इंग्लंडमधील प्लायमाउथ विद्यापीठ आणि इंपीरिअल कॉलेजच्या शास्त्रज्ञांनी लावला आहे. एकीकडे मानवी अतिक्रमणामुळे पश्चिम घाटातील वनस्पती आणि प्राण्यांच्या अनेक प्रजातींचे अस्तित्व धोक्यात असताना, घाटातील जैवविविधतेसमोर असणारा नैसर्गिक धोकाही या संशोधनातून अधोरेखित झाला आहे.
    by Taboola by Taboola Sponsored Links Sponsored Links Promoted Links Promoted Links You May LikeIntelGet AI PCs for businessIntel
प्लायमाउथ विद्यापीठातील शास्त्रज्ञ ख्रिस्तोफर थॉर्प यांच्या नेतृत्वाखालील संशोधकांच्या गटाने केलेले संशोधन नुकतेच 'रॉयल सोसायटी ओपन सायन्स' या जर्नलमध्ये प्रसिद्ध झाले आहे. या संशोधनात अमेरिकेच्या जॉर्ज वॉशिंग्टन विद्यापीठातील सिद्धार्थ कुलकर्णी आणि टाटा इन्स्टिट्यूट ऑफ सोशल सायन्सेसच्या अपर्णा वाटवे यांचाही सहभाग होता. बीडी या बुरशीच्या संसर्गामुळे उभयचर प्राण्यांना कायट्रिडायोमायकोसिस हा रोग होतो. पाण्यावाटे उभयचर प्राण्यांच्या त्वचेला चिकटून बीडी ही बुरशी त्यांच्या शरीरात आपले बस्तान बसवते. बीडीचा संसर्ग झालेल्या प्राण्यांचा हृदय बंद पडून मृत्यू होतो. बीडी बुरशीमुळे अमेरिका, ऑस्ट्रेलिया आणि आफ्रिका खंडातील उभयचर प्राण्यांच्या अनेक प्रजाती गेल्या दोन दशकांत नष्ट झाल्या असून, अनेक प्रजातींच्या प्राण्यांची संख्या नगण्य राहिली आहे. थॉर्प यांच्या गटाने केलेल्या सर्वेक्षणातून बीडी बुरशीचे स्तोम आता जैवविविधतेसाठी हॉटस्पॉट मानल्या जाणाऱ्या पश्चिम घाटातही पोहोचल्याचे निष्पन्न झाले आहे.

या संशोधनाबाबत 'महाराष्ट्र टाइम्स'शी बोलताना थॉर्प म्हणाले, 'बीडी बुरशीचे पश्चिम घाटातील अस्तित्व २०११मध्ये सर्वप्रथम नोंदले गेले होते. मात्र, उभयचर प्राण्यांना या बुरशीचा संसर्ग किती प्रमाणात झाला आहे हे आमच्या सर्वेक्षणातून समोर आले. पश्चिम घाटाच्या उत्तर भागांतील १७ ठिकाणांहून २१ प्रजातींच्या ११८ प्राण्यांच्या त्वचेवरील बुरशीचे नमुने आम्ही तपासले. त्यांपैकी ७९ टक्के प्रजातींमध्ये बीडी बुरशीचे संक्रमण झाले असल्याचे आम्हाला आढळून आले. मात्र, त्यांच्या शरीरावरील बुरशीचे प्रमाण कायट्रिडायोमायकोसिस हा रोग होण्याइतके अद्याप झालेले नाही. घाटाच्या तुलनेत कोकणातून जमा केलेल्या प्राण्यांमध्ये या बुरशीचा संसर्ग कमी असून, तेथील तापमान तुलनेने जास्त असल्यामुळे तसे असावे.'

'अधिक संशोधन गरजेचे'

'पश्चिम घाटात भारतातील उभयचर प्राण्यांची ४२ टक्के संख्या असून, त्यांपैकी ८७ टक्के प्रजाती या फक्त पश्चिम घाटातच सापडतात. वैशिष्ट्यपूर्ण जैवविविधता असलेल्या जगातील मोजक्या आठ ठिकाणांमध्ये आणि मानवी लोकसंख्या वाढीमुळे धोक्यात असलेल्या तीन ठिकाणांमध्ये पश्चिम घाटाचा समावेश होतो. अशा जैवविविधतेमधील दुर्मिळ मानल्या जाणाऱ्या आणि धोक्यात असणाऱ्या आंबोली टोड, व्हाइट लिप्ड क्रिकेट फ्रॉग, तसेच काही सिसिलियनमध्ये बीडी बुरशीचा संसर्ग झाला आहे. यातील सिसिलियनच्या प्रजातींविषयी शास्त्रज्ञांकडे अद्याप पुरेशी माहितीही उपलब्ध नाही. पश्चिम घाटात बीडी बुरशीचे संक्रमण कोणत्या मार्गाने होते, त्यातून कायट्रिडायोमायकोसिस हा रोग होण्याची शक्यता किती आहे याबाबत अधिक संशोधन होणे गरजेचे आहे,' असे थॉर्प यांनी सांगितले.