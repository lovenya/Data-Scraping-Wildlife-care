म. टा. वृत्तसेवा, ठाणे

एकीकडे ठाणे जिल्ह्यातील ग्रामीण भागात वनसंपदा वाढीस लागल्याने वन्यजीवांचा संचार वाढू लागलेला असतानाच हौसमौज आणि खाण्यासाठी त्यांची शिकारही होत असल्याचे प्रकार उघडकीस येऊ लागले आहेत. शनिवारी संध्याकाळी कल्याण तालुक्यातील टिटवाळा आणि रायता दरम्यान सापळ्यात अडकलेले दोन मोरांचे मृतदेह प्राणिमित्रांना आढळून आले. त्यांनी त्वरित संबंधित वन अधिकाऱ्यांना त्याविषयी सांगितले.
    by Taboola by Taboola Sponsored Links Sponsored Links Promoted Links Promoted Links You May LikeIntelGet AI PCs for businessIntelUndo
ठाणे, पुणे आणि रायगड जिल्ह्यांच्या सीमावर्ती भागात सह्याद्रीच्या डोंगररांगांमध्ये अनेक प्रकारचे वन्यजीव आढळून येतात. गेल्या दशकभरात संयुक्त वन व्यवस्थापन समित्यांनी गावाभोवतीचे जंगल राखल्याने वन्यजीवांचा संचार वाढला आहे. वन्यजीवांची शिकार करणे कायद्याने निषिद्ध आहे. असे कृत्य करणाऱ्याला कठोर शासन करण्याची कायद्यात तरतूद आहे. मात्र, स्थानिक स्तरावर अशा कृत्यांची तक्रार करण्यास कुणी पुढे येत नाही. पुरावेही सापडत नाहीत. त्यामुळे या कुप्रवृत्तींचे फावते. वन्यप्राणी आणि पर्यावरणाविषयी कोणतीही आस्था नसणारी ही मंडळी केवळ वेळ घालविण्याच्या हेतूने जंगलात सापळे लावतात. टिटवाळा-रायता परिसरात तारेचे फास सापडले आहेत. त्या सापळ्यांमध्ये मोर अडकले. अशाच प्रकारे ससे, रानमांजर, भेकर हे प्राणी अडकतात.

अश्वमेध प्रतिष्ठानचे तुषार पवार, दीपक जाधव, निखिल गडगे आणि स्वप्नील सुरोशी यांना सापळ्यात मोर अडकल्याचे समजले. त्यांनी त्वरित ही बाब संबंधितांच्या लक्षात आणून दिली. त्यानंतर वन विभागाच्या कर्मचाऱ्यांनी रितसर पंचनामे केले.

भारताचा राष्ट्रीय पक्षी असणाऱ्या मोराची हत्या होणे हा गंभीर प्रकार असल्याचे मत ठाणे जिल्हा मानद वन्यजीव रक्षक अविनाश हरड यांनी सांगितले. गावागावांमध्ये सुशिक्षीत आणि पर्यावरणप्रेमी मंडळींचा गट करून त्यांच्या माध्यमातून हे प्रकार रोखण्याचे केले जात असल्याचेही त्यांनी सांगितले. याप्रकरणी वन विभागाच्या संबंधित अधिकाऱ्यांशी फोनवरून संपर्क साधण्याचा प्रयत्न केला, परंतु त्यांनी प्रतिसाद दिला नाही.