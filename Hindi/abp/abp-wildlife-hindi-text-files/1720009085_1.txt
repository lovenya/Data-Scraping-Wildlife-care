MP Wildlife: तेंदुए का नाम सुनते ही लोगों में दहशत का माहौल बन जाता है, लेकिन देवास जिले के इकलेरा में एक ऐसा वाक्या सामने आया, जब जंगली तेंदुए को ग्रामीणों ने सर्कस का जानवर समझ कर काफी देर तक उसके साथ वक्त ही नहीं बिताया बल्कि उसे अपने हिसाब से घुमाया, तेंदुए के साथ बड़ी संख्या में लोगों ने सेल्फी भी ली.बाद में वन विभाग की टीम तेंदुए को अपने साथ ले गई. 
कहां का है यह मामला
देवास जिले के सोनकच्छ इलाके में स्थित इकलेरा गांव के लोगों को सूचना मिली थी कि गांव के आसपास तेंदुआ घूम रहा है.लोगों ने लाठी के दम पर तेंदुए को घेरने की कोशिश की.तेंदुए ने जब कोई आक्रमण या हरकत नहीं की तो ग्रामीणों ने धीरे-धीरे तेंदुए को घेर लिया. इसके बाद तेंदुए के साथ सर्कस के जानवर जैसा बर्ताव किया गया. तेंदुए को इधर-उधर घुमाया गया. जब लोगों की और भीड़ एकत्रित हो गई और तेंदुए की ओर से छेड़छाड़ को लेकर कोई प्रतिक्रिया नहीं दी गई, तो लोगों का मनोबल और भी बढ़ा. कई लोगों ने तेंदुए के पास जाकर उसके बालों में हाथ भी फेरा. इस दौरान कुछ लोगों ने तेंदुए के साथ सेल्फी खिंचवाई. यह सिलसिला लगभग 4 घंटे तक चलता रहा.इकलेरा के राधेश्याम ने बताया कि तेंदुआ काफी सुस्त था. ग्रामीणों ने वन विभाग की टीम को इस घटना की जानकारी दे दी थी. वन विभाग की टीम ने गांव पहुंचकर तेंदुए को अपने कब्जे में ले लिया.
वन विभाग ने तेंदुए को भोपाल भेजा
वन विभाग के एसडीओ संतोष शुक्ला के मुताबिक केंद्रीय को भोपाल भेज दिया गया है.दरअसल तेंदुआ सुस्त होने के साथ-साथ बीमार भी लग रहा था. इसी वजह से वह हमला भी नहीं कर पाया.तेंदुए की उम्र 2 वर्ष के आसपास लग रही है. उन्होंने बताया कि देवास जिले में पहले भी कई बार तेंदुआ देखा गया है.उन्होंने बताया कि तेंदुए को रेस्क्यू कर भोपाल भेजा गया है.तेंदुए को ग्रामीण ने घेर रखा था.उसके साथ फोटो भी ले रहे थे. 
छिंदवाड़ा में भी मिले तेंदुए के निशान
छिंदवाड़ा में भी प्रदर्शनी कॉलोनी के आसपास तेंदुआ देखे जाने पर वन विभाग की ओर से अलर्ट जारी किया गया है.वन विभाग के अधिकारियों ने लोगों से अपील की है कि वे अकेले और सुनसान इलाके में न जाएं. वन विभाग की टीम द्वारा भी लगातार तेंदुए की हलचल को लेकर निगाह रख रही है. सूर्यास्त से सूर्योदय के बीच छोटे बच्चों को घर से बाहर खेलने नहीं जाने देने की भी अपील वन विभाग ने की है.इलाके में प्रकाश की उचित व्यवस्था करने को कहा गया है. 
ये भी पढ़ें
MP Election 2023: इस बार नहीं सुनाई देगा 'माफ करो महाराज हमारा नेता शिवराज' का नारा, बीजेपी ने अब दिया ये नया स्लोगन