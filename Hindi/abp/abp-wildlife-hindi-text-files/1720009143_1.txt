Binsar Wildlife Sanctuary Fire News: बिन्सर वन्यजीव विहार में वनाग्नि की चपेट में आकर झुलसे चार वन कर्मियों को हल्द्वानी स्थित सुशीला तिवारी बेस अस्पताल से मुख्यमंत्री के विशेष निर्देशों पर दो एयर एम्बुलेंस से दिल्ली एम्स में शिफ्ट किया जा रहा है. मुख्यमंत्री पुष्कर सिंह धामी ने आज सुबह सीएम आवास में बैठक में इसके निर्देश दिए थे.
विगत दिवस बिन्सर वन्यजीव विहार में वन कर्मियों की बोलेरो गाड़ी वनाग्नि की चपेट में आ गई थी. इस हादसे में चार वनकर्मियों की मृत्यु हो गई थी जबकि चार वनकर्मी झुलस गए थे, जिन्हें एयर लिफ्ट कर हल्द्वानी अस्पताल में भर्ती कराया गया. शुक्रवार सुबह मुख्यमंत्री पुष्कर सिंह धामी ने इन चारों वन कर्मियों को दो एयर एंबुलेंस से दिल्ली एम्स में भर्ती कराने के निर्देश दिए हैं.
दिल्ली एम्स भेजे गए घायल वनकर्मी
सीएम पुष्कर सिंह धामी ने एक्स पर लिखा,''वनाग्नि की चपेट में आने से घायल वनकर्मियों को एयर एम्बुलेंस के माध्यम से एम्स, दिल्ली भेजा जा रहा है. स्वयं भी लगातार अधिकारियों से घायलों के उपचार की जानकारी ले रहा हूं. हमारी सरकार पीड़ितों की हर संभव सहायता हेतु प्रतिबद्ध है.'' 
जिम्मेदार लोगों के खिलाफ होगी कार्रवाई
बिनसर वन्यजीव अभ्यारण्य में लगी आग में चार वनकर्मी घायल होने पर उत्तराखंड के मुख्यमंत्री पुष्कर सिंह धामी ने कहा, "हमने दिल्ली एम्स के डॉक्टरों और प्रशासन से संपर्क किया है. वहां एक कुशल बर्निंग यूनिट है. उन्हें(घायल वनकर्मियों को) वहां शिफ्ट किया जाएगा. यह एक दुखद घटना है. हम इसके लिए जिम्मेदार लोगों के खिलाफ कार्रवाई करेंगे." 
चार वनकर्मियों की मौत 
उत्तराखंड में वन अग्नि थमने का नाम नहीं ले रही है अब तक आग ने सैकड़ों हेक्टेयर जंगल जलाए है. करोड़ों की वन संपदा जलकर खाक हो चुकी है. जंगलों में लगी आग अब धीरे-धीरे मानव जीवन के लिए खतरा बनती जा रही है. बीते दिनों आग बुझाने के दौरान चार वनकर्मियों की जलकर मौत हो गई. वन कर्मचारियों की मौत के बाद राज्य की पुष्कर सिंह धामी सरकार ने मुआवजे का मलहम जरूर लगा दिया है लेकिन सवाल अब भी बरकरार है कि इन मौतों का जिम्मेदार कौन है और जंगल में लगी आग पर काबू कब पाया जाएगा.
ये भी पढ़ें: 'लोकतंत्र में विचारों की ही लड़ाई है...', RSS नेता के बयान का सपा ने किया समर्थन