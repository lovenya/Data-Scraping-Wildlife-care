Gariaband News: छत्तीसगढ़ के गरियाबंद जिले में वन विभाग ने तेंदुए का शव बरामद किया है. वन विभाग के अधिकारियों ने बुधवार को यह जानकारी दी. अधिकारियों ने बताया कि जिले के परसुली वन परिक्षेत्र के अंतर्गत सुहागपुर गांव के करीब जंगल में वन विभाग ने मंगलवार की देर शाम नर तेंदुआ का शव बरामद किया है. वन विभाग ने बताया कि तेंदुए की उम्र लगभग तीन वर्ष है.
अधिकारियों ने बताया कि विभाग को मंगलवार को जंगल में तेंदुए का शव होने की जानकारी मिली तब वन विभाग के दल को घटनास्थल के लिए रवाना किया गया था और शव बरामद कर लिया गया. अधिकारियों ने बताया कि तेंदुए के शव का पोस्टमार्टम कराया जा रहा है. उन्होंने बताया कि तेंदुए के शरीर के सभी अंग सुरक्षित है तथा किसी भी प्रकार से चोट के निशान नहीं होने से संभावना जताई जा रही है कि प्राकृतिक कारणों से तेंदुए की मौत हुई है.
 तेंदुए की मौत को लेकर वन विभाग ने जताई ये आशंका 
अधिकारियों ने बताया कि ​बारिश के कारण जंगल में कई जगहों पर बिजली गिरने की जानकारी मिली है.आशंका है कि आकाशीय बिजली की चपेट में आकर तेंदुए की मौत हुई है. हालांकि इस संबंध में सही जानकारी पोस्टमार्टम रिपोर्ट के मिलने के बाद ही हो सकेगी. गरियाबंद जिले में जून माह में वन्य जीव का शव बरामद होने की यह तीसरी घटना है.
इस महीने की सात तारीख को वन विभाग ने पांच वर्षीय नर तेंदुए का शव बरामद किया था और उसके उसके कई अंग नहीं थे. वहीं 13 जून को जिले में भालू का शव बरामद किया गया था. वन विभाग ने भालू का शिकार करने के आरोप में तीन आरोपियों को गिरफ्तार किया था.
इसे भी पढ़ें:
Viral: बालोद में युवक ने ट्रेन के सामने कूदकर दे दी जान, घटना का लाइव वीडियो वायरल
Bastar Corona Update: बस्तर में कोरोना संक्रमण ने फिर पकड़ी रफ्तार, नए वैरिएंट ने बढ़ाई स्वास्थ्य विभाग की चिंता