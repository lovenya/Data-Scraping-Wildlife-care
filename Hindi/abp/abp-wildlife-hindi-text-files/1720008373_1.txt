लखनऊ: यूपी पुलिस की स्पेशल टास्क फोर्स (एसटीएफ) और वन विभाग की संयुक्त टीम ने रविवार को वाराणसी जनपद के थाना सिगरा के एक होटल से अति लुप्त दुर्लभ प्रजाति के जीव पैंगोलिन के साथ 10 लोगों को गिरफ्तार किया है. तस्कर पैंगोलिन का अवैध व्यापार करते थे. इसके पास से आठ मोबाइल फोन भी मिले हैं.
यूपी एसटीएफ के एसएसपी अभिषेक सिंह ने बताया कि पकड़े गए तस्करों की पहचान सुरेन्द्र कुमार गुप्ता निवासी सोनभद्र, मो शहजाद, शमीम अख्तर व शकील अहमद निवासी वाराणसी, मदनेश कुमार सिंह, किशोर झा, अशोक, बृज मोहन सिंह, महेश कुमार, और संदीप कुमार निवासी बिहार राज्य हैं.
उन्होंने बताया कि इन सभी तस्करों को मुखबिर की सूचना पर एसटीएफ की वाराणसी ईकाई और वन विभाग की संयुक्त टीम ने वाराणसी जनपद के थाना सिगरा स्थित होटल प्रिया से रविवार दोपहर तीन बजे गिरफ्तार किया. जिनके पास से एक जीवित पैंगोलिन बरामद हुआ. पकड़े गए तस्कर विश्व में अति दुर्लभ प्रजाति के जीव पैंगोलिन के अवैध व्यापार करते हैं.
पूछताछ में मुख्य आरोपी सुरेन्द्र कुमार गुप्ता ने बताया कि यह पैंगोलिन उसने सोनभद्र के पन्नू गंज के जंगल क्षेत्र से अवैध रूप से पकड़ा है और अपने साथियों के साथ ऊंचे दाम पर अवैध रूप से बेचने के दौरान उसे पुलिस और वन विभाग की संयुक्त टीम ने पकड़ लिया है. पकड़े गये अन्य लोगों का पैंगोलिन अथवा अन्य वन्य जीवों के अवैध व्यापार के सम्बन्ध में संलिप्तता के सम्बन्ध में पूछताछ की जा रही है.
एसएसपी ने बताया कि इंटरपोल की पिछले तीन वर्षो की रिपोर्ट में पैंगोलिन को लगातार विश्व में सबसे अधिक अवैध व्यापार किये जाने वाले वन्य जीव के रूप में चिन्हित किया गया है. वर्ष 2018 में सीआईटीईएस के साऊथ अफ्रीका अधिवेशन के दौरान विश्व भर में पैंगोलिन की घटती संख्या पर चिन्ता व्यक्त करते हुए उसे सीआईटीईएस अनुसूची-। में सम्मिलित किया गया है. यह भी उल्लेखनीय है कि पैंगोलिन वन्य जीव अधिनियम-1972 के शीडयूल्ड-1 में अंकित है.
गिरफ्तार आरापियों के विरूद्ध थाना सिगरा जनपद वाराणसी में मुकदमा दर्ज कराया जा रहा है. आगे की कार्यवाही वाराणसी पुलिस करेगी.