Chhattisgarh News: छत्तीसगढ़ के बीजापुर जिले में स्थित इंद्रावती टाइगर रिजर्व में तेंदुआ के दो बच्चे मिलने की पुष्टि हुई. विभाग के कर्मचारियों ने इन दोनों बच्चे का रेस्क्यू कर सुरक्षित अपने पास रख लिया. दरअसल रिजर्व पार्क के अंदर कुछ ही दिन पहले जन्मे तेंदुआ के दो बच्चे को ग्रामीणों ने देखा और इसकी जानकारी पार्क के कर्मचारियों को दी. इसके बाद 2 रात तक इन बच्चों को जंगल में ही रखकर कर्मचारियों ने ट्रैप कैमरा लगाकर दोनों बच्चों की मां मादा तेंदुआ का इंतजार किया, लेकिन वह वापस नहीं लौटी. इसके बाद इन दोनों ही बच्चों को कर्मचारी अपने साथ बफर जोन में ले आये और एक दिन तक अपने पास रखकर देखभाल करने के बाद इन्हें सुरक्षित राजधानी रायपुर भिजवाया गया.
मादा तेंदुआ के देखे जाने की पुष्टि नहीं हुई
बस्तर वाइल्ड लाइफ के सीसीएएफ और इंद्रावती टाइगर रिजर्व के प्रभारी अभय श्रीवास्तव ने बताया कि यह पहला मौका है जब तेंदुए के बच्चे इस तरह से पार्क में मिले. इससे पुष्टि भी हो गया है कि इंद्रावती टाईगर रिजर्व में तेंदुए की भी मौजूदगी है. उन्होंने बताया कि दोनों बच्चे पूरी तरह से स्वस्थ हैं, कोशिश की जा रही है कि अगर इन दोनों बच्चे की मां मादा तेंदुआ मिलती है तो इन्हें वापस टाइगर रिजर्व में ही छोड़ा जा सकता है. फिलहाल अब तक पार्क के भीतर लगे ट्रैप कैमरा में मादा तेंदुआ के देखे जाने की पुष्टि नहीं हुई. वहीं कर्मचारियों के द्वारा भी रिजर्व फॉरेस्ट एरिया में लगातार खोजबीन की जा रही है. यह भी जानकारी जुटाई जा रही है कि तेंदुआ के केवल दो ही बच्चे हैं या इसके अलावा और भी बच्चे आसपास हो सकते हैं. फिलहाल दोनों ही बच्चे को रायपुर भेज दिया गया.
शेर के पंजों के दिखे हैं निशान
इंद्रावती टाइगर रिजर्व में कुछ ही महीने पहले वन भैंसा दिखने और शेर के पंजे के निशान दिखने की पुष्टि हुई थी, जिसके बाद इस पार्क में सुरक्षा बढ़ा दी गई थी. अब तेंदुए के दो बच्चे मिलने से इस नेशनल पार्क में तेंदुए की भी होने की पुष्टि हो गई है. ऐसे में ट्रैप कैमरा की मदद से इस पार्क में मौजूद शेरों की संख्या और तेंदुओं की संख्या का पता लगाया जा रहा है. फिलहाल तेंदुए के दो बच्चे मिलने से टाइगर रिजर्व पार्क में खुशी का माहौल है.
Chhattisgarh में श्रद्धा मर्डर केस!, युवक ने हत्या कर दुकान में छुपाई थी लाश, जंगल में ठिकाने लगाना चाहता था लेकिन...