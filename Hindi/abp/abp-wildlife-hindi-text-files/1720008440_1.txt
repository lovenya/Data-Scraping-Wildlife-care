बागपत: वन्य जीव सुरक्षा के लिए काम करने वाली संस्था वर्ल्ड आई इंडिया, दिल्ली और वन विभाग ने देर रात बागपत के बड़ौत शहर में छापेमारी करते हुए वन्य जीवों के प्रतिबंधित अंगों को बरामद किया है. मामले में दो आरोपियों को पकड़कर दो दुकानों को सील किया गया है.
देशी जड़ी बूटियों में वन्य जीवों के अंग मिलने की सूचना पर दिल्ली की वर्ल्ड आई इंडिया की टीम बड़ौत आई थी, जिसके बाद दो दुकानों पर छापेमारी की गई, जहां से गोह (जंगली छिपकली) का हत्था जोड़ा, सेह के अंग, हाथी दांत के टुकड़े और पाउडर आदि प्रतिबंधित अवशेष बरामद किए गए हैं. इनका तंत्र-मंत्र के अलावा दवाइयों में प्रयोग किया जाता है.
पहले नवीन नाम के शख्स की दुकान पर छापा मारा गया और उससे पूछा गया कि ये सामान कहां से आया है तब उसने बताया कि वह वीरेंद्र के यहां से लाया है. उसके बाद वीरेंद्र की दुकान पर छापा मारकर कुछ सामान बरामद किया गया. बरामद सामान प्रतिबंधित है और उसकी कीमत का आंकलन किया जा रहा है. दोनों देशी जड़ी बूटियां बेचने की आड़ में यह अवैध धंधा कर रहे थे.
वन विभाग का कहना है कि यह एक गिरोह लगता है जिसमें शामिल लोगों का पता लगाया जा रहा है. दोनों दुकानों को सील कर दिया है. दोनों आरोपियों के खिलाफ मुकदमा दर्ज कर लिया गया है.
यह भी पढ़ें:
यूपी: ‘बाहुबली’ अतीक अहमद पर कसा शिकंजा, 50 करोड़ की छह और संपत्तियां की जाएंगी जब्त