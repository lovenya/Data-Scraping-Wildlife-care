Maharashtra Wildlife: भारत के अधिकतर राज्यों में स्कूलों में या तो गर्मी की छुट्टियां हो गई हैं या होने वाली हैं. यदि आप इन गर्मियों की छुट्टियों में कईं घूमने की योजना बना रहे हैं और यदि आपको वाइल्ड लाइफ देखने का शौक है तो आज हम आपको बताने जा रहे महाराष्ट्र के 6 नेशनल पार्क के बारे में, जिन्हें देखना हर वाइल्ड लाइफ लवर का ख्वाब होता है.
ताडोबा राष्ट्रीय उद्यान


ताडोबा राष्ट्रीय उद्यान का मुख्य आकर्षण  यहां की वाइल्ड लाइफ सफारी है. इस पार्क को वर्ष 1993 में प्रोजेक्ट टाइगर रिजर्व घोषित किया गया था. यहां टाइगर के अलावा आपको कई अन्य जंगली प्रजातियां जैसे तेंदुए, गौर, जंगली कुत्ते, सुस्त भालू, जंगली बिल्लियां, लकड़बग्घा, सांभर, चीता, नीलगाय और सफारी पर भौंकने वाले हिरण मिलेंगे. इसके अलावा पार्क में चिड़ियों की 181 प्रजातियां निवास करती हैं. पार्क में स्थित ताडोबा झील के आसपास आपको बहुत सारे दलदली मगरमच्छ और प्रवासी बतख भी देखने को मिलेंगे. ताडोबा झील ताडोबा-अंधारी बाघ अभयारण्य के केंद्र में स्थित है. झील में आपको दलदली मगरमच्छ के अलावा हॉक ईगल, ब्लैक हुड ऑरियोल, मोनार्क फ्लाईकैचर, ग्रे-हॉर्नबिल और गोल्डन-ओरियोल जैसे पक्षी भी देखने को मिलेंगे. आप 600-2000 रुपए का प्रवेश शुल्क देकर ताडोबा राष्ट्रीय उद्यान का दीदार कर सकते हैं. यह उद्यान महाराष्ट्र के चंद्रपुर जिले में स्थित है. अक्टूबर से मार्च के बीच यहां जाने का उपयुक्त समय है.
चंदोली राष्ट्रीय उद्यान 


चंदोली राष्ट्रीय उद्यान को वन्यजीवों और प्रकृति प्रेमियों के लिए महाराष्ट्र के सबसे आकर्षक राष्ट्रीय उद्यानों में से एक माना जाता है. यह पार्क विभिन्न प्रकार के जानवरों का प्रजनन स्थल है जिसमें शक्तिशाली बंगाल टाइगर, सांभर और हिरण शामिल है. उद्यान की हरियाली आपका मन मोह लेती है. यदि आप वास्तव में एडवेंचर प्रेमी हैं तो आपको इस पार्क में जरूर जाना चाहिए. आप यहां कई रोमांचक गतिविधियों में भाग ले सकते हैं जैसे बर्डवॉचिंग सत्र, नौका विहार, सफारी सवारी, ट्रेकिंग और बहुत कुछ. इसके अलावा आप यहां  कंधार दोह और कंधार दोह जलप्रपात, तेनाली जलप्रपात, चंदोली बांध, वसंत नगर जलाशय और कोकण दर्शन का भी आनंद ले सकते हैं. महाराष्ट्र के सतारा, कोल्हापुर, सांगली जिले में स्थित इस पार्क की 300 रुपए एंट्री फीस है.
गुगामाल नेशनल पार्क 


गुगामाल नेशनल पार्क एक आकर्षक वन्यजीव अभ्यारण्य है. यहां आप विभिन्न प्रकार के पक्षियों और जानवरों का दीदार कर सकेंगे, जैसे बाघ, मगरमच्छ, बाइसन, गावा, नीलगाय और जंगली हिरण आदि. इसके अलावा पार्क में आपको विभिन्न प्रकार की वनस्पतियां भी देखने को मिलेंगीं. इसके अलावा यहां आप ट्रेकिंग, फोटो खींचना, बर्ड वॉचिंग,सफारी राइडिंग जैसी चीजों का भी आनंद ले सकते हैं. अमरावती जिले में स्थित इस पार्क की एंट्री फीस 2 हजार रुपए है.

संजय गांधी राष्ट्रीय उद्यान


संजय गांधी राष्ट्रीय उद्यान महाराष्ट्र के प्रसिद्ध और सबसे बड़े राष्ट्रीय उद्यानों में से एक है, जो आगंतुकों को एक शानदार अनुभव प्रदान करता है. पार्क में आपको तेंदुए, मकाक, शेर, फ्लाइंग फॉक्स, किंगफिशर और कई अन्य जानवरों के अलावा हजारों अद्वितीय वनस्पतियां और जीव देखने को मिल जाएंगे. इसके अलावा पार्क में दो झीलें भी हैं. पार्क में पक्षियों की चहचहाहट आपका मन प्रसन्नता से भर देगी. इस पार्क की एंट्री फीस युवाओं के लिए 70 रुपए और बच्चों के लिए 28 रुपए रखी गई है. यह पार्क मुंबई में स्थित है.
नवेगांव नेशनल पार्क


यह पार्क महाराष्ट्र के सबसे प्रसिद्ध राष्ट्रीय उद्यानों में से एक के रूप में जाना जाता है. पार्क के पास हिरण पार्क और डॉ. सलीम बर्ड सेंचुरी भी आकर्षण का प्रमुख केंद्र हैं. वन्यजीव प्रेमी यहां विभिन्न प्रकार के जीवों जैसे चित्तीदार हिरण, सांभर हिरण, लंगूर, पैंथर, बाइसन और चीतल के अलावा विभिन्न प्रकार के पक्षी व तितलियों का दीदार कर सकते हैं.
पेंच राष्ट्रीय उद्यान


पेंच नेशनल पार्क महाराष्ट्र में एक और आकर्षक राष्ट्रीय उद्यान है. पार्क में आपको प्रमुख वन्यजीवों और वनस्पतियों के अलावा कई विलुप्तप्राय प्रजातियां भी देखने को मिल जाएंगी. पार्क के अंदर पेंच नदी भी मौजूद है जो पर्यटकों के आकर्षण का प्रमुख केंद्र है. इसके अलावा सीता घाट, अलीकट्टा, छिंदिमट्टा रोड और रोमांचक सवारी  पार्क के प्रमुख आकर्षण केंद्रों में शामिल हैं.
यह भी पढ़ें:
Mumbai News: राज ठाकरे का अयोध्या दौरा रद्द होने के पीछे कौन जिम्मेदार? MNS ने तस्वीर शेयर कर लगाया आरोप
Mumbai News: मुंबई से पुणे का सफर होगा आसान, बहुत जल्द सिर्फ 90 मिनट में पूरी होगी यात्रा, जानिए पूरा प्लान