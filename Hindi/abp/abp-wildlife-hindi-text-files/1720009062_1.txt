MP Tiger Attack News: इंदौर के नजदीक मलेंडी गांव में बाघ द्वारा बुजुर्ग का शिकार किए जाने के बाद वन विभाग ने रेस्क्यू ऑपरेशन तेज कर दिया है. बाघ को पकड़ने के लिए सतपुड़ा से वाइल्डलाइफ की टीम को बुलाया गया है. डीएफओ ने रेस्क्यू ऑपरेशन के लिए हाथी की भी मांग की है. इधर मामले में मंगलवार दोपहर सांसद शंकर लालवानी और कलेक्टर ने मीटिंग की और ऑपरेशन कैसे रन किया जाएगा इस पर मंथन किया.
 सतपुड़ा से बुलाई गई वाइल्ड लाइफ की टीम
महू के मलेंडी गांव में पिछले एक माह से बाघ और तेंदुए की उपस्थिति बनी हुई है जिससे ग्रामीणों में दहशत का माहौल है. बाघ अब तक तीन मवेशियों का शिकार कर चुका है. रविवार को बाघ ने 80 वर्षीय बुजुर्ग सुंदर लाल को भी अपना शिकार बनाया. मलेंडी में बाघ और तेंदुए की मूवमेंट पता चलने के बाद से ही वन विभाग लगातार सर्चिंग ऑपरेशन कर रहा है, लेकिन सफलता हाथ नहीं लगी है.
बुजुर्ग की मौत के बाद विभाग ने रेस्क्यू अभियान को और तेज कर दिया है. डीएफओ ने सतपुड़ा से वाइल्डलाइफ की टीम बुलाई है साथ ही जंगल में बाघ की सर्चिंग के लिए हाथी और ट्रेंड महावत की भी मांग की है. डीएफओ नरेंद्र पंडव के अनुसार बाघ को ट्रेंकुलाइज करने का प्रयास किया जाएगा.
डीएफओ ने बताया कि बाघ को रेस्क्यू करना चुनौतीपूर्ण है लेकिन एक या 2 दिन में उसे रेस्क्यू कर लिया जाएगा. इधर बुजुर्ग की मौत के बाद वन विभाग मुआवजे के रूप में सुंदरलाल के परिजनों को आठ लाख रुपए देगा, इसमें से 25 हजार की नकद राशि रविवार को दी गई थी शेष 7 लाख 75 हजार सोमवार को उनके खाते में ट्रांसफर किए जाएंगे.
इंदौर सांसद और कलेक्टर ने बैठक की
बताया जा रहा है कि महू आर्मी एरिया सहित 40 किलोमीटर के दायरे में दो बाघ और तीन तेंदुए मौजूद हैं जिनसे आम नागरिकों और ग्रामीणों को खतरा हो सकता है. ग्रामीणों की मानें तो उन्हें रातभर जागकर इस बाघ से खुद को बचाना होता है. इस मामले में अब आज इंदौर सांसद और कलेक्टर ने बैठक की और आगे की रणनीति कैसी हो उस पर विचार किया.  
इसे भी पढ़ें: MP Temple Dress Code: एमपी के इस मंदिर में ड्रेस कोड लागू, हॉफ पैंट, मिनी स्कर्ट और नाइट सूट पहनने वालों पर रोक