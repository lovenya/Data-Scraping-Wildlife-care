नई दिल्ली: राजस्थान काले हिरण शिकार मामले में पांच साल की सजा पाए बॉलीवुड सुपरस्टार सलमान खान इस वक्त जमानत पर बाहर हैं. जेल में दो रातें बिताने के बाद सलमान खान को बेल मिल गई और उन्हें जेल से रिहा कर दिया गया.

अब इस मामले में एक दिलचस्प मोड़ आ गया है. वाइल्डलाइफ क्राइम कंट्रोल ब्यूरो ने अपनी वेबसाइट पर अपराधियों की एक लिस्ट अपडेट की है और इस लिस्ट में सलमान खान का भी नाम है. वाइल्डलाइफ क्राइम कंट्रोल ब्यूरो ने जो लिस्ट जारी की है उसमें कुल 39 अपराधियों के नाम हैं जिनमें से एक सलमान खान है. आपको बता दें कि इस लिस्ट में उन अपराधियों का नाम रखा गया है जो वन्य जीवों से जुड़े अपराधों में लिप्त रहे हैं.



आपको बता दें कि 5 अप्रैल को जोधपुर कोर्ट ने काला हिरण शिकार मामले में सलमान खान को दोषी करार करते हुए 5 साल की सजा सुनाई थी. जोधपुर की स्पेशल कोर्ट ने 20 साल पुराने काले हिरण के शिकार मामले में सलमान खान को 5 साल कैद की सजा सुनाई थी. दो दिन तक जेल में रहने के बाद सलमान को 7 अप्रैल को जोधपुर की सेशंस कोर्ट ने जमानत दे दी थी. वहीं, इसी मामले में अन्य आरोपियों सैफ अली खान, तब्बू, सोनाली बेंद्र और नीलम को कोर्ट ने बरी कर दिया था.