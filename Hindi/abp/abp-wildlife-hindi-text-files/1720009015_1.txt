Wildlife of MP: मध्य प्रदेश के कूनो नेशनल पार्क के खुले जंगल से निकलकर चीता ओबान फिर श्योपुर के सीमावर्ती जिले शिवपुरी के जौराई गांव के खेतों में पहुंच गया है. इसके पहले वह एक अप्रैल की रात में भी पार्क से निकल भागा था. तब छह अप्रैल को बेहोश कर शिवपुरी से उसे वापस कूनो लाया गया था. एक बार फिर उसके पार्क से निकलकर खेतों में पहुंच जाने से लोगों में भय व्याप्त है. वहीं वन विभाग और कूनो नेशनल पार्क की एक टीम उसकी सुरक्षा और दोबारा उसे कूनो नेशनल पार्क में ले जाने की कवायद में जुटी है.
कूनो नेशनल पार्क से कब फरार हुआ ओबान
कूनो प्रबंधन के अनुसार शनिवार रात के बाद से ओबान की लोकेशन फिर पार्क से बाहर मिली. सुबह से शाम तक यह पार्क से करीब 30 किलोमीटर दूर जौराई में ही देखा गया है. मानीटरिंग कर रही टीमें किसी तरह उसे घेरकर पार्क की ओर वापस लाने का प्रयास कर रही हैं.
बताया जाता है कि शिवपुरी के बैराड़ स्थित जौराई गांव में सबसे पहले ग्रामीणों ने खेत में चीते को टहलते देखा. इसके बाद स्थानीय वन विभाग और पुलिस टीम को सूचना दी गई.कूनो से पीछा करता दल भी चीता तक पहुंचा.चीते की यहां आमद से खेत में घर बनाकर रह रहे ग्रामीण दरवाजे बंदकर छत पर चढ़ गए.
भयभीत हैं इलाके के ग्रामीण
ग्रामीणों के अनुसार सुबह से शाम तक चीता कभी-कभी खेतों में घूमता हुआ तो कभी बैठा हुआ दिख रहा है. कूनो डीएफओ पीके वर्मा ने बताया कि रेडियो कालर के जरिए मानीटरिंग टीम ओबान पर नजर रखे हुए है.ओबान का रेस्क्यू नहीं किया जाएगा. प्रयास किए जा रहे है कि वह अपने आप ही कूनो के अंदर पहुंच जाए.
ये भी पढ़ें
MP Election 2023 Survey: मर्दों को बिल्कुल पसंद नहीं हैं महिला उम्मीदवार! विधानसभा चुनाव से पहले हुए सर्वे में हुआ खुलासा