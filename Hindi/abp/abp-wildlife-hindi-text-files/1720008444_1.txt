ग्रेटर नोएडा, रविन्द्र जयंत: ग्रेटर नोएडा के धनोरी वैंटलैड में वाइल्ड लाइफ के दो कैमरामैनों के साथ 22 अगस्त को मारपीट कर हुई लूट के मामले में पुलिस ने तीन आरोपियों को गिरफ्तार किया है. अपर पुलिस उपायुक्त जोन तृतीय विशाल पांडे ने बताया कि 22 अगस्त को थाना दनकौर क्षेत्र के धनोरी वैंटलैड में वाइल्ड लाइफ के कैमरामैन नरेंद्र कोहली और श्याम भागरा सारस के प्रजनन पर डॉक्यूमेंट्री फिल्म बनाने गए थे. ये लोग वहां पर शूटिंग कर रहे थे, तभी बाइक पर सवार होकर तीन युवक वहां पर आए. तीनों ने इनके साथ हथियार के बल पर मारपीट करके इनका कीमती कैमरा तथा लेंस लूट लिया.
अपर उपायुक्त ने बताया कि बदमाशों और उनकी मोटरसाइकिल की तस्वीर वाइल्ड लाइफ कैमरामैन की कार में लगे कैमरे में कैद हो गई थी. उन्होंने बताया कि पुलिस ने वीडियो फुटेज, सोशल मीडिया सर्विलांस के जरिए बदमाशों की तलाश शुरू की और करीब डेढ़ सौ अपाचे मोटरसाइकिल को सर्च किया गया. उन्होंने बताया कि फेसबुक के माध्यम से एक मोटरसाइकिल को चिन्हित किया गया, जिसपर जाट लिखा था. इस लीड के आधार पर पुलिस ने आगे की कार्रवाई की और तीन बदमाशों को गिरफ्तार कर लिया गया.
अपर उपायुक्त ने बताया कि पकड़े गए बदमाशों के नाम दीपक पुत्र सुरेंद्र, प्रमोद पुत्र राजबहादुर और दीपेंद्र पुत्र सुनील हैं. उन्होंने बताया कि तीनों बुलंदशहर के सिकंदराबाद क्षेत्र के रहने वाले हैं. पूछताछ के दौरान गिरफ्तार आरोपियों ने पुलिस को बताया कि वे लोग घटना वाले दिन अपने एक दोस्त की जन्मदिन पार्टी में भाग लेने गए थे. लौटते समय इन लोगों ने दोनों फोटोग्राफरों के साथ मारपीट करके, लूट की घटना को अंजाम दिया. पुलिस ने इनके पास से लूटा गया करीब पांच लाख रुपए कीमत का कैमरा और लेंस, घटना में प्रयुक्त मोटरसाइकिल के साथ-साथ देसी तमंचा बरामद किया है.
अपर उपायुक्त ने बताया कि ये घटना सोशल मीडिया पर काफी चर्चित हुई थी. नरेंद्र कोहली वाइल्ड लाइफ के एक मशहूर कैमरामैन हैं और उनकी पूरे विश्व में एक अलग पहचान है. उन्होंने बताया कि अय्याशी करने के लिए तीनों ने लूट की वारदात को अंजाम दिया था. अपर पुलिस आयुक्त लव कुमार ने मामले का खुलासा करने वाली टीम को 50 हजार रुपए नगद इनाम देने की घोषणा की है.
यह भी पढ़ें:

गोपोश्वर में दूषित पानी पीने को मजबूर हैं लोग, टाइफाइड, डायरिया और पीलिया के मरीजों की बढ़ी संख्या
इंजीनियर के तबादले पर विधायकों के बीच जमकर हुई खेमेबाजी, सीएम योगी के हस्तक्षेप के बाद बदले सुर