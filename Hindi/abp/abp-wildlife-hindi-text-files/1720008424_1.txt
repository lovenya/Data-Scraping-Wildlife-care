इस्लामाबाद: पाकिस्तान की राजधानी स्थित मार्घाजार चिड़ियाघर से कम से कम 513 जानवर 'लापता' बताए गए हैं. एक मीडिया रिपोर्ट में रविवार को यह जानकारी दी गई. ट्रिब्यून एक्सप्रेस की खबर के मुताबिक, इस्लामाबाद नगर निगम की ओर से जारी एक रिपोर्ट के अनुसार, जुलाई 2019 में उसके संचालन के दौरान चिड़ियाघर में कई प्रजातियों के कुल 917 जानवर और पक्षी थे.
मई में इस्लामाबाद हाईकोर्ट के निर्देश पर चिड़ियाघर का प्रबंधन इस्लामाबाद वन्यजीव प्रबंधन बोर्ड (आईडब्ल्यूएमबी) को सौंप दिया गया था. हालांकि, 16 जुलाई 2020 की तारीख वाले दस्तावेजों में केवल 404 जानवरों का सौंपा जाना दिखाया गया है. इन दस्तावेजों पर चिड़ियाघर के उप निदेशक डॉ बिलाल खिलजी और आईडब्ल्यूएमबी के अध्यक्ष डॉ अनिसुर रहमान के अलावा एक अन्य अधिकारी के भी हस्ताक्षर हैं.
जानवरों के साथ क्रूर व्यवहार का आरोप
रिपोर्ट की तुलना करने पर पता लगता है कि कुछ प्रजाति के जानवरों जैसे कांकड़ (छोटा हिरण) और पाढ़ा हिरण की संख्या में वृद्धि दिखाई देती है जबकि कुछ जानवरों की संख्या में कमी है. अखबार ने सूत्रों के हवाले से कहा कि या तो चिड़ियाघर से कुछ बहुमूल्य जानवर लापता हैं या उन्हें चोरी किया गया है. इस्लामाबाद का यह एकमात्र चिड़ियाघर जानवरों के साथ होने वाले क्रूर व्यवहार के कारण चर्चा में रहा है.
ये भी पढ़ें-

दुनियाभर में कोरोना संक्रमितों की संख्या 2.18 करोड़ पहुंची, 24 घंटे में आए 2.12 लाख मामले, 4525 की मौत
अमेरिका में एक दिन में 522 से ज्यादा मौतें, ब्राजील में 22 हजार नए मामले, दोनों देशों में कुल 89 लाख संक्रमित हुए