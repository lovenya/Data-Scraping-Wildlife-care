Wildlife of Madhya Pradesh: फोरलेन हाईवे पर वन्यजीवों को आने से रोकने के लिए भोपाल-नागपुर फोरलेन (Bhopal Nagpur Four Lane Highway) प्रोजेक्ट के तहत औबेदुल्लागंज के पास साउंड प्रुफ दीवार बनाई जाएगी. दीवार के बनने के बाद वन्य प्राणी हाईवे तक नहीं पहुंच पाएंगे. इससे न तो वन्यप्राणियों की जान को खतरा होगा न ही वाहनों के तेज हार्न की वजह से वन्य प्राणी विचलित हो सकेंगे. यह फोरलेन सड़क रातापानी सेंचुरी (Ratapani Wildlife Sanctuary) से होकर निकलेगी. इसलिए जानवरों को किसी तरह के नुकसान से बचाने के लिए यह दीवार बनाई जा रही है.
क्या है एनएचएआई की तैयारी
राष्ट्रीय राजमार्ग प्राधिकरण (एनएचएआई) के प्रोजेक्टर मैनेजर आरके गुप्ता के अनुसार भोपाल-नागपुर फोरलेन रातापानी सेंचुरी से होकर निकलेगा.ऐसे में वन्य प्राणियों की सुरक्षा के लिए औबेदुल्लागंज के पास साउंड प्रूफ दीवार का निर्माण कराया जाएगा.इससे वन्य प्राणी हाईवे पर न आ सकें.इस दीवार में इंसुलेशन मटेरियल यूज कर पॉलीकार्बोनेट शीट से नॉइस बैरियर लगाए जाएंगे. 
प्रोजेक्टर मैनेजर के अनुसार रातापानी सेंचुरी के 12 किलोमीटर के दायरे में सात किलोमीटर में सात अंडरपास का निर्माण भी किया जाएगा. इसमें पांच साउंड प्रूफ एनिमल अंडरपास और दो सामान्य अंडरपास होंगे.हर अंडरपास के लिए पांच मीटर से अधिक के पिलर खड़े किए जाएंगे. इनमें 12.50 मीटर चौड़े अंडरपास हर टू-लेन पर रहेंगे.उन्होंने बताया कि वन और पर्यावरण मंत्रालय ने दीवार बनाने के लिए क्लीयरेंस दे दी है. अब निर्माण एजेंसी एनएचएआई इस सिंगल रोड को फोरलेन बनाने में तेजी से जुट गया है.साल 2024 के मार्च तक प्रोजेक्ट पूरा करने की डेडलाइन है. 
क्या होगा जानवरों को फायदा
बता दें कि फोरलेन पर दीवार बनाने से वन्यप्राणियों की दिनचर्या पर कोई फर्क नहीं पड़ेगा.वन्यप्राणियों पर सीधे तौर पर वाहनों की हेडलाईट नहीं पड़ेगी. विशेष मटेरियल से तैयार इस दीवार से ध्वनि और प्रकाश दोनों को ही वन्यप्राणियों तक पहुंचने से रोका जा सकेगा.
ये भी पढ़ें
MP News: आपत्तिजनक वेब सीरीज पर प्रतिबंध की दिशा में कदम उठाएगी एमपी सरकार, CM शिवराज का कथावाचक को आश्वासन