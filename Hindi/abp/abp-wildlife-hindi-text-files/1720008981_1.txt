Ghaziabad News: गाजियाबाद (Ghaziabad) के मसूरी थाना क्षेत्र के नूरपुर गांव में तेंदुआ (Leopard) देखे जाने से ग्रामीण दहशत में हैं. पिछले तीन दिनों से यहां तेंदुआ देखा जा रहा है. गांव में एक नीलगाय (Nilgai) भी मरी हुई मिली थी जिसका शिकार तेंदुए ने ही किया है. आसपास के किसानों ने वन विभाग (Forest Department) को जानकारी दी. वन विभाग इस तेंदुए की तलाश में जुट गया है. वन विभाग की टीम नूरपुर गांव में तेंदुए को पकड़ने के लिए पिंजरा लेकर पहुंची है. 
तेंदुए को पकड़ने के लिए वन विभाग ने नील गाय के शव को पिंजरे में डाल दिया है. बीते दिनों गाजियाबाद के जिला अदालत में भी तेंदुआ पहुंचा गया था. तेंदुए ने कचहरी में कई लोगों पर हमला कर दिया था. वहीं मेरठ एक्सप्रेसवे पर भी तेंदुआ देखा गया था जिसकी एक्सीडेंट में मौत हो गई थी. फिलहाल वन विभाग की टीम गाजियाबाद में सर्च अभियान चला रही है. एबीपी गंगा की टीम मसूरी क्षेत्र के नूरपुर गांव में पहुंची जहां पर तेंदुआ देखा गया है. यहां एक खेत में पिंजरा लगाया गया है. पिंजरे के अंदर नीलगाय के अवशेष भी रखे गए हैं ताकि तेंदुआ इस पिंजरे में फंस जाए.
बच्चों को घर से न निकलने देने के निर्देश
गाजियाबाद डीएफओ मनीष सिंह भी अपनी वन विभाग की टीम के साथ मौके पर पहुंचे हैं. उन्होंने बताया कि गांव वालों को हमने सतर्क रहने को कहा है. छोटे बच्चों को घर से बाहर ना निकलने देने को कहा गया है. ऐसा मानना है कि तेंदुआ जिसे एक बार शिकार बनाता है, उसे फिर खाने के लिए आता है इसलिए हमने सारा जाल बिछाया है. तेंदुए के पंजों के निशान नहीं मिले हैं लेकिन कई किसानों ने जानकारी दी है जिस आधार पर सर्च अभियान चलाया जा रहा है. वन विभाग की टीम लगातार मॉनिटरिंग कर रही है और लोगों को डरने की जरूरत नहीं है.
ये भी पढ़ें -
Aligarh News: अलीगढ़ में बीजेपी नेता के पेट्रोल पंप कर्मचारियों ने इंस्पेक्टर की पीटा, इस बात पर हुआ था विवाद