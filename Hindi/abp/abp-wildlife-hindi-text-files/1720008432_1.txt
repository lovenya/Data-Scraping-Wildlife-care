कैमूर: जिले के भभुआ प्रखंड के करमिचक गांव निवासी कुछ लोग पास के सुवरा नदी में रविवार को मछली पकड़ने गए थे. इसी दौरान मछली फंसाने वाली जाल में मगरमच्छ फंस गया. मछली के जाल में मगरमच्छ फंसा देख ग्रामीणों काफी डर गए. ग्रामीणों ने अविलंभ वन विभाग को इसकी सूचना दी. सूचना पाकर मौके पर पहुंचे वन विभाग की टीम ने मगरमच्छ को पकड़ कर दुर्गावती जलाशय में छोड़ा. बता दें कि जिले में अब तक 6 मगरमच्छ को दुर्गावती जलाशय में छोड़ा जा चुका है.

मिली जानकारी अनुसार रविवार की दोपहर करमिचक गांव के 20 से 40 लोग मछली मारने के लिए गांव से सटे सुवरा नदी में जाल लेकर गए थे, जहां जाल में मछली तो नहीं फंसी पर साढ़े चार फीट लंबा मगरमच्छ फंस गया, जिसके बाद लोग जाल में फंसे मगरमच्छ को आसानी से पकड़ने में कामयाब हो गए.

ग्रामीणों ने बताया कि ये मगरमच्छ पानी के बहाव के कारण कहीं से बह कर आ गया है. ऐसे में कोई बड़ी घटना हो सकती थी, क्योंकि गांव के अधिकांश लोग, बच्चे, औरतें इसी नदी को पार कर उस पार जाते हैं. अगर कोई भी मगरमच्छ की चपेट में आता है तो उसकी जान जा सकती थी.
इस संबंध में कैमूर डीएफओ विकास अहीलावत ने बताया कि ग्रामीणों के मगरमच्छ मिलने की सूचना पर वन विभाग की टीम को भेजा गया. टीम ने मगरमच्छ को सकुशल पकड़कर दुर्गावती जलाशय में छोड़ दिया है. कैमूर जिले में अब तक 6 मगरमच्छ को रेस्क्यू कर छोड़ा गया है. इस बार ज्यादा बारिश होने के कारण नदी की तेज धार से मगरमच्छ बहकर इधर चले आए हैं. सूचना मिलने पर हम लोग मगरमच्छ को पकड़ते हैं और सुरक्षित स्थान पर छोड़ देते हैं.