नई दिल्ली
बेंगलुरु से दिल्ली (Bengaluru to Delhi) के लिए उड़ान भरने के दौरान लापता हुए आठ महीने के बिल्ली के बच्चे 'नाला' को आखिरकार खोज निकाला गया। यह उन दो पालतू बिल्लियों में से एक थी जो पिछले दो हफ्तों में एयरपोर्ट पर लापता हो गई थी। पांच दिनों से एयरपोर्ट का स्टाफ, सुरक्षाकर्मी और एयर इंडिया का कार्गो स्टाफ खासा परेशान था। यह बिल्ली प्लेन के कार्गो कंपार्टमेंट से गायब हो गई थी। इसके बाद एयरपोर्ट अथॉरिटी की मांग पर वाइल्ड लाइफ की टीम ने इंदिरा गांधी इंटरनेशनल (IGI) एयरपोर्ट परिसर के अंदर से ही बिल्ली के बच्चे का पता लगा लिया।टीओआई की रिपोर्ट के मुताबिक, बिल्लियों के लापता होने की पहली घटना 25 अगस्त को हुई, जब बिल्ली के तीन बच्चे लेकर जसलीन संधू दिल्ली से मुंबई की यात्रा कर रहीं थीं। दूसरा मामला एक सितंबर को सामने आया था जब आस्था शाह अपनी दो बिल्लियों के साथ बेंगलुरु से दिल्ली की यात्रा कर रहीं थीं। चार दिनों की खोजबीन के बाद आस्था शाह को अपनी नाला (बिल्ली के बच्चे का नाम) से दोबारा मिलने का मौका मिला। एक अधिकारी ने कहा कि जब विमान दिल्ली में उतरा तो यात्री को बताया गया कि बिल्लियों के कैरियर में से एक गायब है। एक अधिकारी का कहना था कि विमान के कार्गो डिब्बे में बाकी पालतू जानवर के डिब्बे पूर्ववत थे।

वाइल्ड लाइफ टीम ने खोजा
लापता बिल्लियों का पता लगाने के लिए बुलाई गई वाइल्ड लाइफ टीम ने कहा कि उन्होंने एयरपोर्ट पर कई स्थानों पर बिल्ली का खाना रखा। बिल्ली के हर ठिकाने पर नजर रखने के चार दिनों के बाद सफलता मिली। बताया कि बिल्ली का बच्चा काफी डर गया था और कार्गो होल्ड क्षेत्र में छिप गया था। एनजीओ के एक अधिकारी ने कहा कि बिल्ली के बच्चे को बाहर निकालने में कई घंटे लग गए। हालांकि हमने उसे उसके मालिक तक पहुंचा दिया।

मेरी बिल्लियां मेरा परिवार: आस्था शाह
उधर आस्था शाह ने कहा, 'मेरी बिल्लियां मेरा परिवार हैं और मैं उनकी सुरक्षा के लिए धरती और आकाश एक कर दूंगी।' उन्होंने कहा, 'व्यस्ततम एयरपोर्ट ने खोए हुए उनके पालतू जानवर के बारे में सोचा था। पिछले कुछ दिन बेहद तनावपूर्ण रहे हैं, लेकिन मुझे पशु प्रेमियों के समुदाय, वाइल्डलाइफ टीम, एयर इंडिया के कर्मचारियों, हवाई अड्डे के अधिकारियों और डीआईएएल की टीमों का भरपूर समर्थन मिला। इस घटना ने मुझे दिखाया कि करुणा कभी नहीं मरती और लोग अभी भी एक हताश अजनबी की मदद करने के लिए मीलों दूर से मिल जाएंगे।'

शख्स ने प्यासी बिल्ली की मदद की, विडियो वायरल
संधू की लापता बिल्ली का पता नहीं
'नाला' के लापता होने पर कई पशु प्रेमियों के समुदायों और एनजीओ ने सबका ध्यान आकर्षित किया, जिन्होंने आस्था शाह को अपना समर्थन दिया। उधर, संधू को अभी तक अपने लापता पालतू जानवर के बारे में कोई अच्छी खबर नहीं मिली है। एयरलाइन का कहना है कि वे उसकी तलाश में हैं, लेकिन अब लगभग दो सप्ताह हो गए हैं। संधू ने टीओआई को बताया कि उन्हें यकीन नहीं है कि कभी भी अपनी बिल्ली को फिर से देखूंगी। हमें अब भी यकीन नहीं है कि वह दिल्ली या मुंबई में लापता हो गई है।