पणजी
कोरोना वायरस (Coronavirus) के बीच लॉकडाउन (Lockdown India) से अगर किसी को सुकून मिला है तो वह प्रकृति है। सन्नाटे के बीच पानी की बूंदों को पत्तियों के अंजुरी से पीती हरियाली अब लहलहा रही है। इस बीच , गोवा के मुख्यमंत्री (Goa CM) प्रमोद सावंत (Pramod Sawant) ने अपने ट्विटर अकाउंट (Twitter) से एक खूबसूरत तस्वीर शेयर की है। इस तस्वीर में ब्लैक पैंथर (Black Panther) दिख रहा है। ब्लैक पैंथर की यह तस्वीर साउथ गोवा की नेत्रावली वाइल्डलाइफ सैंक्चुअरी (Netravali wildlife sanctuary) से आई है।6 मई को 8 बजकर 59 मिनट पर ट्वीट की गई इस तस्वीर को लोग भी खूब पसंद कर रहे हैं। किसी ने इस ब्लैक पैंथर को बघीरा बताया है तो कोई इस तस्वीर की तारीफ में कसीदे गढ़ रहा है। प्रियंका नाम की ट्विटर यूजर ने कॉमेंट किया है- बघीरा। वहीं, गुड्डू नाम के ट्विटर यूजर लिखते हैं - बघीरा रिटर्न। दरअसल, बघीरा और मोगली रुडयार्ड किपलिंग की कॉमिक सीरीज के बहुत चहेते किरदार हैं। जंगलबुक में दोनों की अनोखी दोस्ती को दिखाया गया है।


खूब पसंद की जा रही है यह तस्वीर
यह फोटो ट्वीट किए जाने के साथ ही वायरल हो गई। ख़बर लिखे जाने तक इस पर 3 हजार 300 से ज्यादा लाइक्स और 436 से ज्यादा रीट्वीट्स हो चुके थे। तालाब के किनारे हरियाली के बीच बेखौफ चलते ब्लैक पैंथर की तस्वीर को खूब पसंद किया जा रहा है।