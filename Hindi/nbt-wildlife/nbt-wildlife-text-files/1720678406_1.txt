मथुरा
मथुरा में हाथियों के संरक्षण के लिए काम करने वाली संस्था वाइल्ड लाइफ एसओएस इलाज के दौरान मृत हाथियों की स्मृति में एक स्मारक का निर्माण किया है। संस्था ने बताया कि यह स्मारक उन हाथियों की याद में बनाया गया है जिन्हें रेस्क्यू ऑपरेशन्स के दौरान बचाने की कोशिश की गई लेकिन इलाज के दौरान उनकी मौत हो गई।

वाइल्ड लाइफ एसओएस हाथी संरक्षण केंद्र के मैनेजर नरेश कुमार ने बताया कि हाथियों के लिए बनने वाला यह स्मारक देश का इस तरह का पहला स्मारक होगा। उन्होंने बताया कि फिलहाल, उनके पास देश के विभिन्न हिस्सों से बचाए गए 23 हाथी मौजूद हैं, जिनका इलाज किया जा रहा है। मेमोरियल के बारे में बताते हुए कुमार ने कहा कि इसे उन हाथियों की याद में निर्मित किया गया है, जिनका रेस्क्यू किया गया था और जिन्होंने इलाज के दौरान दम तोड़ दिया।

वाइल्ड लाइफ एसओएस ने बनाया है मेमोरियल
यहां मृत हाथियों के नाम के साथ उनके बारे में लिखा हुआ बोर्ड भी लगाया गया है ताकि लोग उसके बारे में जान सकें। बता दें कि वाइल्ड लाइफ एसओएस विलुप्त होती वन्यजीव प्रजातियों के संरक्षण के लिए काम करने वाली संस्था है। इसने मथुरा के फहर ब्लॉक के चुरमुरा गांव में हाथी संरक्षण सेंटर की स्थापना की है, जहां देश भर से रेस्क्यू कर लाए गए हाथियों को रखा जाता है। संस्था ने हाथियों के लिए एक अस्पताल की भी स्थापना की है।