तिरुवनंतपुर
केरल में अब बाढ़ का प्रकोप धीरे-धीरे कम हो रहा है। बाढ़ के कम होते पानी के साथ ही सभी लोग अपने घरों में वापस लौट रहे हैं, जहां उनका सामना एक नए मेहमान से हो रहा है। बड़े पैमाने पर घरों में सांपों के मिलने की घटनाएं देखने में आ रही हैं, जिनसे निपटने के लिए स्नेक एक्सपर्ट्स की टीमों को बुलाया गया है।

केरल में बाढ़ का पानी उतरने के साथ ही जब लोग अपने घरों में वापस लौट रहे हैं, तो आलमारी और दीवारों से लेकर कार की बोनटों में से सांपों के निकलने की घटनाएं सामने आ रही हैं। इस स्थिति से निपटने के लिए वाइल्डलाइफ ट्रस्ट ऑफ इंडिया (WTI) ने केरल सहित देश भर से स्नेक रेस्क्यू वॉलंटिअर्स की टीम को बुलाया है। इस मुहिम में केरल का वन विभाग भी शामिल है।

पढ़ें: केरल में प्लंबर और इलेक्ट्रिशन की बढ़ गई डिमांड

WTI के अधिकारी जोस लुईस ने बताया, 'केरल की रेस्क्यू टीम के साथ ही चेन्नै, मुंबई, दिल्ली से भी टीमें आकर ग्राउंड पर अपने काम में लग गई हैं। मदद के लिए बहुत सारी जगहों से बुलावा आ रहा है। सांप घर की दीवारों, फर्नीचर्स, पाइपों में से निकल रहे हैं। मॉनसून का यह सीजन वैसे भी सांपों के लिए प्रजनन का समय होता है और बाढ़ के पानी में बड़ी तादाद में छोटे सांपों को देखा जा रहा है।'

मलप्पुरम में बसे एक स्नेक रेस्क्यूअर रहमान उप्पूडान ने बताया, 'बहुत अजीब जगहों से सांपों के मिलने की सूचना मिल रही है। सोमवार को एक गाड़ी की शोरुम खुलने पर उसमें से एक ब्रैंड न्यू कार के अंदर से अजगर निकला। उसी दिन एक रेस्त्रां के वर्कर्स को किनारे में कहीं कोबरा दिखा। लोग डर कर बाहर निकल गए और मुझे सूचना मिली तो मैं वहां पहुंचा।'

पढ़ें: केरल बाढ़: 5 कहानियां, जब कायम हुई इंसानियत की मिसाल

जोस लुइस ने बताया, 'अभी फिलहाल ऐसे 100 स्नेक रेस्क्यूअर्स ग्राउंड पर काम कर रहे हैं, जो कि पूरी तरह से ट्रेन्ड हैं। सांपों को निकालने के बाद उन्हें वन विभाग को सौंप दिया जा रहा है या फिर किसी उपयुक्त जगह पर छोड़ दिया जा रहा है। इसके साथ ही हमने सांपों के मिलने पर लोगों से संयम बरतने तथा नहीं घबराने की अपील की है। हमने वेबसाइट तथा वॉट्सऐप ग्रुप नंबर जारी किए हैं, जिस पर लोग सांप की फोटो भेज सकते हैं, इससे हमारे लिए सुविधा हो जाएगी और हम यह बता सकेंगे कि सांप कितना खतरनाक है।'

स्नेक रेस्क्यूअर्स के लिए आधिकारिक तौर पर जारी की गई वेबसाइट-
Snakebiteinitiative.in/kerala

वॉट्सऐप नंबर-
8383947126
7000891715
9447133366
9319165075