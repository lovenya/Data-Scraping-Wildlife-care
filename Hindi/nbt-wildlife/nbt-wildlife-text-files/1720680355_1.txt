बालाघाटः मध्यप्रदेश के विधानसभा चुनाव के मतदान पूरे हुए है। प्रदेश के 52 जिलों में वोटिंग हुई पूरे प्रदेश में कुल मिलाकर 71 फीसदी से अधिक वोट पड़े। लेकिन बालाघाट ज़िले में एक ऐसा भी गांव है जहां शत प्रतिशत मतदान हुआ। खास बात ये भी है कि ये गांव नक्सल प्रभावित गांव है। इसके साथ ही इस गांव में आदिवासी मतदताओं की संख्या ज्यादा है। ये गांव है सोनेवानी। बालाघाट जिले का ये ग्राम घोर नक्सल प्रभावित गांवों में शुमार है।

दरअसल, राज्य का सबसे कम वोटर वाले बूथ सोनेवानी में सिर्फ 42 मतदाता हैं। जहां शत-प्रतिशत मतदान हुआ है। बता दें कि जिले के तीन नक्सल प्रभावित विधानसभा बैहर, परसवाड़ा और लांजी में 900 से ज्यादा मतदान केंद्र हैं। इस बार 34 नए मतदान केंद्र बनाए गए हैं। जबकि 47 केंद्र ऐसे हैं, जो घोर नक्सल क्षेत्र में आते हैं और जहां पहले भी पुलिस और नक्सलियों के बीच मुठभेड़ की घटनाएं हो चुकी हैं।

वोटिंग के दौरान सुरक्षा के थे पुख्ता इंतजाम
1675 मतदान केंद्रों में से 1100 में सीसीटीवी कैमरे लगाए गए थे, जिसकी कंट्रोल रूम से निगरानी हो रही थी। 500 केंद्रों में माइक्रो आब्जर्वर तैनात किए गए थे, जो मतदान केंद्र और आसपास की गतिविधियों पर नजर जमाए हुए थे। बालाघाट जिले को राज्य में सबसे ज्यादा 12,000 जवानों की सुरक्षा व्यवस्था मिली थी। जिसकी बदौलत चप्पे चप्पे पर पुलिस,सीआरपीएफ और हॉकफोर्स के जवानों की पैंनी नज़र नक्सल इलाकों में थी।

सुरक्षा के चलते हुआ 100 फीसदी मतदान
नक्सल प्रभावित गांव में शत प्रतिशत मतदान का श्रेय प्रशासन और कड़ी सुरक्षा व्यवस्था को जाता है। प्रशासन ने सुदूर वन ग्रामों में मतदातों को जागरूक करने का भरसक प्रयास किया। साथ ही पुख़्ता सुरक्षा इंतजाम से मतदाताओं में विश्वास भी पैदा हुआ। इसी का रिजल्ट है सोनेवानी जैसे नक्सल प्रभावित संवेदनशील बूथ में प्रत्येक वोटर ने राष्ट्र निर्माण में अपने मत का प्रयोग किया। पुलिस अधीक्षक समीर सौरभ के अनुसार हर संवेदनशील क्षेत्र में थ्री लेयर सुरक्षा व्यवस्था की गई थी और जिला निर्वाचन अधिकारी के साथ वे खुद भी हेलिकॉप्टर से क्षेत्रों में नज़र बनाये हुए थे।

MP Chunav 2023 Live: नक्सल प्रभावित इलाकों में 3 बजे तक ही होगी वोटिंग, वोटर्स के लिए हैं खास इंतजाम

बहरहाल नक्सल इलाको में इस तरह सौ फ़ीसदी मतदान स्वस्थ्य लोकतंत्र के लिए शुभ संकेत माना जा रहा है।