नई दिल्ली
राजधानी में फॉरेस्ट एंड वाइल्ड लाइफ डिपार्टमेंट के कर्मी भी अब खाकी शर्ट-पैंट, टोपी और डंडे में नजर आएंगे। इन टीमों पर बार-बार हो रहे हमलों के बाद दिल्ली सरकार ने डिपार्टमेंट के स्टाफ के लिए यूनिफॉर्म ड्रेस कोड नोटिफाई कर दिया है। बीते गुरुवार को वन विभाग के चार कर्मियों पर कथित शराब तस्करों ने उस समय हमला कर दिया जब वह असोला भाटी वाइल्ड लाइफ सैंक्चुरी में ड्यूटी कर रहे थे। इनमें एक डिप्टी रेंज ऑफिसर और दो वाइल्ड लाइफ गार्ड हैं।स्‍टाफ को मिलेगी पहचान
अधिकारियों के अनुसार, ड्रेस कोड के बाद स्टाफ को एक पहचान मिलेगी और लोग उन्हें गंभीरता से लेने लगेंगे। ड्रेस कोड के बाद विभिन्न कार्रवाई में स्टाफ को मदद मिलेगी। वन विभाग के अधिकारियों के अनुसार, अभी तक स्टाफ की कोई यूनिफॉर्म या बैज न होने की वजह से उन्हें कई तरह की दिक्कतें आती थी। लोग बार-बार उनसे उनकी पहचान के लिए सवाल करते थे और कुछ मामलों में तो स्टाफ को धमकियां तक दी जाती थीं। मंगलवार को भी असोला भाटी में वन विभाग की टीम पर इसी वजह से हमला हुआ क्योंकि वह तस्करी रोकने की कोशिश कर रहे थे।

पर्यावरण एक्टिविस्ट भवरीन कंधारी के अनुसार, यूनिफॉर्म की एक अपनी ताकत होती है और डिपार्टमेंट के स्टाफ में वर्दी से एक कॉन्फिडेंस आता है। ड्रेस कोड न होने की वजह से कई बार आरडब्ल्यूए तक ट्री ऑफिसर को गंभीरता से नहीं लेती थी। कंधारी ने अप्रैल में सुप्रीम कोर्ट में पीटिशन दाखिल कर डिमांड की थी कि फील्ड स्टाफ को हथियार, यूनिफॉर्म, गाड़ी और अन्य लॉजिस्टिक की सुविधा दी जानी चाहिए ताकि वह काम के दौरान अपने को सुरक्षित महसूस कर सकें। नए ड्रेस कोर्ट के अनुसार, फॉरेस्ट, वाइल्ड लाइफ इंस्पेक्टर और फॉरेस्ट रेंजर को काले रिबन के साथ पीक टोपी पहनी होगी जिस पर डीएफडब्ल्यू (डिपार्टमेंट ऑफ फॉरेस्ट एंड वाइल्डलाइफ) लिखा होगा। यह लोगो सफेद मेटल का होगा।

फॉरेस्ट एंड वाइल्डलाइफ गार्ड खाकी टोपी और सीटी पहनेंगे। जेब पर नेमप्लेट लगी होगी जिसमें व्यक्ति का नाम काली प्लेट पर सफेद अक्षरों से लिखा होगा। साउथ डिविजन के डिप्टी कनजर्वेटर ऑफ फॉरेस्ट अमित आनंद ने बताया कि बीते गुरुवार को करीब 25 लोगों ने रॉड से फॉरेस्ट डिपार्टमेंट की टीम पर हमला किया। पिछले कुछ समय से डिपार्टमेंट ने असोला भाटी सेंक्चुरी के रास्ते अवैध तरीके से हो रही तस्करी को लेकर काफी सख्ती की है।