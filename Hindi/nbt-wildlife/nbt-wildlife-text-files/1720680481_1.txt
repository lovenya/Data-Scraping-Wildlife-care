जितेंद्र कुमार मौर्य, बाराबंकी: उत्तर प्रदेश के बाराबंकी जिले में तस्करी कर ले जा रहे 6 कछुआ तस्करों (Turtle Smugglers) को वन विभाग ने दबोचा है। इनके कब्जे से 4 दुर्लभ प्रजाति के कछुए बरामद हुए हैं। वन क्षेत्राधिकारी के अनुसार ये तस्कर प्रतिबंधित जीव कछुओं को पकड़ कर इनके मांस से दवाइयों और तंत्र विद्या के लिए सप्लाई करते थे। आरोपियों पर वन्य जीव (संरक्षण) अधिनियम की धारा 9, 39, 50 एवं 51 के तहत देवा कोतवाली में मुकदमा दर्ज हुआ है।

वन अधिकारी के अनुसार, देवा कोतवाली क्षेत्र कस्बा में धारा तालाब से कछुओं को पकड़ कर तस्करी करने की जानकारी मिली थी। देवा रेंज क्षेत्राधिकारी मयंक सिंह ने बताया कि बुधवार शाम करीब 3 बजे मौके पर पहुंच कर 6 तस्करों को रंगे हाथों दबोचा गया। कछुआ तस्करी में शामिल शकील निवासी मोहल्ला हुज्जाजी पूर्वी कस्बा थाना देवा, मुन्ना, दिलीप कुमार, हरिश्चंद्र, राकेश निवासी ग्राम बासुंडा थाना रामपुर मथुरा सीतापुर और राम सिंह निवासी ग्राम गोदियानपुरवा मजरे सैखल जलालपुर थाना मोहम्मदपुर खाला जिला बाराबंकी को गिरफ्तार किया गया। हालांकि एक तस्कर चकमा देकर मौके से फरार हो गया। पकड़े गए तस्करों कब्जे से 4 जिंदा दुर्लभ प्रजाति के कछुए बरामद किए गए हैं।

मलेशिया, चीन और थाईलैंड देशों में तस्करी
वन क्षेत्राधिकारी मयंक सिंह ने बताया कि तस्करों के कब्जे से 30 किलो से ऊपर के बरामद कछुए इंडियन सॉफ्ट शेल्ड प्रजाति के हैं। इनके हड्डी और कवच से शक्तिव‌र्द्धक दवा बनाने की बात सामने आई है। इसके मांस की भी इनको मुंह मांगी कीमत मिलती है। इस कारण अंतरराष्ट्रीय तस्करों की इस पर गिद्धदृष्टि लगी हुई है। तस्करी कर इन कछुओं को बांग्लादेश, मलेशिया, चीन और थाईलैंड भेजा जाता है। ब्लैक मार्केट में कछुए का मांस 5 हजार से 10 हजार रुपये किलो बेचा जाता है। बताया जा रहा कि कछुओं की तस्करी तंत्र विद्या और दवाई बनाने के प्रयोग में भी किया जाता है।

वन्यजीव संरक्षण अधिनियम के तहत केस
वन अधिकारी मयंक सिंह ने बताया कि आरोपियों पर वन्यजीव संरक्षण अधिनियम के तहत केस दर्ज किया गया है। इनसे पूछताछ कर तस्करी में शामिल अन्य लोगों की भी जानकारी जुटाई जाएगी। कार्यवाही टीम में शामिल सुनील कुमार चौहान, मनोज कुमार यादव, प्रशांत कुमार सुभाष चंद्र श्रीवास्तव मौजूद रहे।