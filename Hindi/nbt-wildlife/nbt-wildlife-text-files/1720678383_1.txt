बहराइच
उत्तर प्रदेश के बहराइच जिले में स्थित कतर्नियाघाट संरक्षित वन क्षेत्र के सदर बीट के अंतर्गत सिरसियनपुरवा चहलवा में पिछले एक हफ्ते से तेंदुए का आतंक जारी है। शनिवार को गांव की महिला छेदाना अपने जानवरों को तलाशने खेत में जा रही थीं तभी गन्ने के खेतों से निकले तेंदुए ने महिला को दौड़ा लिया। आसपास के खेतों में काम कर रहे ग्रामीणों ने बड़ी मशक्कत के बाद तेंदुए को भगाया।

तेंदुए को लेकर ग्रामीण दहशत में ही थे कि तभी कुछ देर बाद गन्ने के खेत से निकले तेंदुए ने चहलवा निवासी तारावती पत्नी रामप्रताप के बकरे का शिकार कर लिया। तेंदुआ बकरे को अपने साथ गन्ने के खेत में उठा ले गया। इस दौरान काफी संख्या में महिलाएं गन्ने के खेत के किनारे पहुंचीं और तेंदुए को भगाने का प्रयास करती रहीं।

वन विभाग के खिलाफ प्रदर्शन करते हुए महिलाओं ने बताया, 'वन विभाग के वॉचर के अलावा कोई भी अधिकारी मौके पर नहीं आया।' महिलाओं ने मांग की है कि वन विभाग की ओर से तेंदुए को पिंजड़ा लगाकर पकड़ा जाए।