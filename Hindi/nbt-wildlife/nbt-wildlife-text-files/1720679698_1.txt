बहराइच: देसी और विदेशी पर्यटकों के लिए 15 नवंबर से 15 जून तक के लिए कतर्नियाघाट वन्यजीव प्रभाग खुल रहा है। साथ ही इस बार पर्यटकों को वन्यजीवन के अलावा थारू जनजाति की संस्कृति को भी समझने का मौका मिलेगा। 550 वर्ग किलोमीटर में फैला कतर्नियाघाट अभ्यारण प्राकृतिक रूप से काफी समृद्ध है, यहां पर कई दुर्लभ जीव जन्तुओं को चहल-कदमी करते हुए आसानी से देखा जा सकता है। इसलिए कतर्नियाघाट का स्लोगन है 'दुर्लभ सुलभ है'।

वैसे तो टाइगर की नई गणना हो गई है लेकिन उसकी अभी रिपोर्ट नहीं आई है इसलिए पुरानी रिपोर्ट के हिसाब से कतर्नियाघाट में 30 टाइगर, 29 तेंदुए, 120 हाथी, 11 गैंडे, 56 डॉल्फिन, 500 घड़ियाल और हज़ारों हिरन यहाँ देखे जा सकते है। प्रदेश सरकार के राजकीय पशु बारा सिंघा सहित यहाँ हिरन की 5 प्रजातियां पाई जाती हैं।

जिस तरह आप यहां शेर को दहाड़ते हुए, हाथी को चिंधड़ते हुए, हिरन को कुलांचे मारते हुए और डॉल्फिन को कलाबाज़िया करते हुए देख सकते हैं, उसी प्रकार इस बार थारू लोक संगीत और नृत्य का भी आनंद भी ले सकते हैं। कतर्नियाघाट अभ्यारण्य की यात्रा करने वाले पर्यटक थारू भवन में रहने के आनन्द के साथ-साथ थारू भोजन का भी स्वाद ले सकते हैं।

दुधवा टाइगर रिजर्व के डिप्टी डायरेक्टर संजय पाठक ने बताया कि थारू जनजाति के समृद्ध विकास के लिए यह एक सकारात्मक शुरूआत है, आगे चलकर थारूओं द्वारा बनाई गई चीज़ों की मार्केटिंग की भी व्यवस्था की जायेगी साथ ही साथ उनके उत्थान के लिए प्रशिक्षण की भी व्यवस्था की जाएगी। उन्होंने बताया कि कतर्नियाघाट में हर वर्ष 20 हज़ार से अधिक देसी और लगभग 100 विदेशी पर्यटक आते है, जिनमे अमेरिका और यूरोपीय देशों के भी पर्यटक होते हैं।

प्रभागीय वनाधिकारी आकाशदीप बधावन ने बताया कि आदिवासी अनुसूचित जनजाति (थारू) को उनकी आर्थिक स्थिति को सुधारने एवं मुख्य धारा से जोड़ने के लिए ग्राम बर्दिया में होम स्टे का उद्घाटन भी आज मुख्य अतिथि व विशेष अतिथि द्वारा कराया जायेगा। कार्यक्रम को सफल बनाने के लिए अधिकारियों के अतिरिक्त बलहा विधायक सरोज सोनकर भी मौजूद रहेंगी।
रिपोर्ट: अज़ीम मिर्ज़ा