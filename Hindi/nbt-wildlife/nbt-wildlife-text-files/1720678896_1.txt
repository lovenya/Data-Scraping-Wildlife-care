जैसलमेर
राजस्थान के राज्य पक्षी गोडावण यानी ग्रेट इंडियन बस्टर्ड विलुप्त होने की कगार से बचाने के लिए सुप्रीम कोर्ट ने बड़ा फैसला लिया है। सोमवार को सुप्रीम कोर्ट ने अपने अहम फैसले के साथ निर्देश जारी किए। इस संबंध में अब कोर्ट ने राजस्थान और गुजरात में बिजली के तारों को भूमिगत करने के निर्देश दिए। उल्लेखनीय है कि करंट लगने से गोडावण की मौत के मामले सबसे ज्यादा सामने आते हैं। इसी के तहत कोर्ट ने उच्च स्तरीय समिति का भी गठन किया है, जो समिति बिजली लाइन भूमिगत करने की प्रक्रिया की व्यवहार्यता की जांच करेगी।
बिजली मंत्रालय की ओर से किया गया था तकनीकी दिक्कतों का जिक्र
सुप्रीम कोर्ट ने आदेश दिया कि सभी बिजली उत्पादकों और हितधारकों को समिति की सिफारिशें लागू करनी होगी। प्रधान न्यायाधीश एस ए बोबडे, जस्टिस ए एस बोपन्ना और जस्टिस वी राम सुब्रमण्यम की पीठ ने रंजीत सिंह और अन्य बनाम यूनियन ऑफ इंडिया के मामले में आदेश पारित किया है। कोर्ट ने इस मामले पर फैसला 6 अप्रैल को सुरक्षित रखा था। सुनवाई के दौरान बिजली मंत्रालय की ओर से पेश एएसजी ऐश्वर्य भाटी ने हाई वोल्टेज लाइन के अंडरग्राउंड करने में आने वाली तकनीकी दिक्कतों का जिक्र किया था।


विद्युत लाइनों को बताया था गोडावण की मौतों का कारण
इसके बाद हाई वोल्टेज लाइनों को लेकर पिछली सुनवाई में सुप्रीम कोर्ट ने राजस्थान व गुजरात में कम वोल्टेज की ट्रांसमिशन लाइनों को अंडरग्राउंड करने व बर्ड डायवर्टर की नियुक्ति पर विचार के निर्देश दिए। याचिकाकर्ता के वकील श्याम दीवान ने हाई व लो विद्युत लाइनों को गोडावण की मौत का कारण बताया। उन्होंने गोडावण के ज्यादा बसावट वाले क्षेत्रों की सभी लाइनों को अंडरग्राउंड करने की बात रखी। उन्होंने कहा कि संभावित आवासीय इलाकों में डायवर्टर लगाए जा सकते हैं।


शर्मीले स्वभाव का होता है गोडावण, सीमावर्ती इलाकों में है पाया जाता आपको बता दें कि राजस्थान में गोडावण संरक्षण के लिए पहले से कदम उठाए जाते रहे हैं। 1980-81 में 3162 वर्ग किलोमीटर क्षेत्र में राष्ट्रीय मरू उद्यान स्थापित किया गया था। राज्य में सर्वाधिक गोडावण इसी उद्यान में है। इस अभ्यारण क्षेत्र को गोडावण की शरणस्थली भी कहते हैं। गोडावण मुख्यतः राजस्थान और पाकिस्तान के सीमावर्ती क्षेत्रों में पाए जाते हैं। यह राजस्थान का राज्य पक्षी भी है। शुतुरमुर्ग जैसे दिखने वाले शर्मीले स्वभाव के गोडावण को सोहन चिड़िया,हुकना,गुरायीन नामों से भी जाना जाता है।