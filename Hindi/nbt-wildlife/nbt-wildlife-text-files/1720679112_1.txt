कुछ लोग पशुओं के साथ ऐसा व्यवहार करते हैं कि देखकर दिल यही कहता है कि क्या ये सही में इंसान ही हैं? सोमवार को एक वीडियो इंटरनेट पर वायरल हुआ था जिसमें कुछ आदमी चेन से बंधे एक बेजुबान कुत्ते पर गुलाल फेंक रहे हैं। उनका अमानवीय व्यवहार देखकर पशु प्रेमी भड़क गए। अब गुजरात में कार ड्राइवर द्वारा एक एशियाई शेर को परेशान करने का मामला सामने आया है। सोशल मीडिया पर घटना का वीडियो भी वायरल हो रहा है, जिसे देखकर आपको गुस्सा भी आ सकता है। बता दें, वन विभाग ने मामले की जांच शुरू कर दी है।

वन विभाग ने शुरू की जांच

वायरल वीडियो में साफ देखा जा सकता है कि एक सरफिरा आदमी अपनी कार से शेर का पीछा कर रहा है। दावा किया गया कि यह घटना अमरेली के जाफराबाद तालुका के फचरिया गांव की है! बता दें कि अमरेली जिला लगभग 100 शेरों का घर है, जिनमें से ज्यादातर गांव और वहां की सड़कों पर घूमते हुए दिख जाते हैं। शेत्रुंजी डिवीजन के उप वन संरक्षक जयन पटेल ने 'टीओआई' से कहा, 'हमने जांच शुरू कर दी है। प्राथमिक साक्ष्य जुटाने के बाद वन्यजीव संरक्षण अधिनियम के तहत एफआईआर दर्ज की जाएगी।'

क्या है वीडियो में?

यह वीडियो रात के अंधेरे में कार के अंदर से फिल्माया गया है। ड्राइवर कार को शेर के पीछे भगा रहा है। जबकि शेर खुद को बचाने के लिए दौड़ता हुआ दिख रहा है। पहले तो शेर एक सुरक्षित कोना ढूंढने कोशिश करता है लेकिन बाद में एक गली में चला जाता है। लेकिन वाहन चालक लगातार कार को शेर के पीछे भगाता है और हेडलाइट को भी उसी पर फोकस रखता दिखाई दे रहा है।