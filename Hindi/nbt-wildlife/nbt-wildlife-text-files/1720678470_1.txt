लॉकडाउन में छूट का लाभ उठाते हुए दिल्ली का चिड़ियाघर जानवरों को आजाद करेगा। ये वे जानवर हैं, जिनकी संख्या बहुत अधिक हो गई है और उनको रखने की जगह कम पड़ रही है। देश का कोई राज्य इन्हें लेने को भी तैयार नहीं है। चिड़ियाघर के निदेशक डॉ. सुनीश बख्शी ने बताया कि करीब 40 नीलगाय असोला भाटी वन्य क्षेत्र में छोड़ी जाएंगी। इस संबंध में सेंट्रल जू अथॉरिटी से मंजूरी मिल गई है।

नीलगाय की संख्या चिड़ियाघर में 150 से अधिक हो गई है, जबकि उनको रखने की क्षमता और जगह 100 से कम है। इस कारण बाड़े में लंबे समय से अव्यवस्था बनी हुई है। ये जानवर आपस में भिड़ जाते हैं। कई नीलगाय गंभीर जख्मी भी हो चुकी हैं। स्थिति को संभालने के लिए बाड़े में टेंपरेरी डिवाइडर लगाकर उनको अलग-अलग करने का प्रयास किया गया। वन्य विशेषज्ञों का मानना है कि जगह कम होने के कारण ऐसे जानवर अपनी प्रकृति के अनुरूप जीवन नहीं जी पाते हैं। चिड़ियाघर के एक अधिकारी ने बताया कि नीलगाय के अलावा हिरण और मृग की संख्या भी अधिक हो गई हैं।

इस कारण पिछले साल लगभग 200 हिरणों को देश के अन्य चिड़ियाघरों में भेजा गया था। अब भी उनकी संख्या बाड़े की क्षमता से अधिक है। उनमें से कुछ और को भी अन्य चिड़ियाघरों में भेजा जा सकता है। फिलहाल नीलगाय को छोड़ने की बारी है। कोई चिड़ियाघर उन्हें लेने को राजी नहीं है। इस कारण उन्हें असोला भाटी के वन्य क्षेत्र में छोड़ दिया जाएगा। यह एरिया जानवरों के लिए सुरक्षित है। वहां बाहरी लोगों की एंट्री नहीं है। अभी तक लॉकडाउन के कारण उन्हें आजाद करने का मामला टला हुआ था। अब अगले हफ्ते नीलगाय को असोला भाटी ले जाया जाएगा।