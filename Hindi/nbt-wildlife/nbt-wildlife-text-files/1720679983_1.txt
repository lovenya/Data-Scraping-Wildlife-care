नई दिल्ली: जंगल में घूमते हुए जानवरों को करीब से देखने का शौक अच्छी बात है। लेकिन हाथ में मोबाइल या कैमरा लेकर उनके करीब पहुंच जाना बिल्कुल भी अच्छी बात नहीं है। जब से सेल्फी, रील, पोस्ट, सोशल मीडिया पॉपुलर हुआ है, लोग कुछ अलग करने के चक्कर में जंगली जानवरों के लिए खतरा बन रहे हैं। जी हां, आपको लगेगा फोटो खींचने से खतरा कैसा? दरअसल, हम अच्छी या कहें रोमांचक फोटो लेने के चक्कर में जंगली जानवरों की प्राइवेसी खत्म कर रहे हैं। यह वायरल वीडियो देखिए आप पूरी बात समझ जाएंगे। वाइल्डलाइफ सफारी का क्रेज बढ़ रहा है लेकिन देखिए गलती कहां होती है। घटना बंगाल के एक पार्क की है और राइनो के इस हमले में 6 पर्यटक घायल हुए हैं।
जंगल में घूमने का भी एक प्रोटोकॉल होता है। इसमें इंसानों की सुरक्षा को देखते हुए जानवरों से एक निश्चित दूरी बनाकर रखने के लिए कहा जाता है। फ्लैश की आवाज या शोरगुल होने पर जंगली जानवर अपने या परिवार के लिए इसे एक खतरे के रूप में देखते हैं। इसका परिणाम वही होता है जो आपको वीडियो में देख रहे हैं। फॉरेस्ट सर्विस के अधिकारी सुशांत नंदा ने यह वीडियो शेयर किया है।

इसमें साफ दिखाई देता है कि टूरिस्ट अपने कैमरे से फोटो ले रहे हैं तभी करीब मौजूद दो गैंडों को गुस्सा आ जाता है। वे जिप्सी की तरफ दौड़ पड़ते हैं। सड़क पर इतनी जगह नहीं थी कि ड्राइवर गाड़ी को घुमा सके। ऐसे में वह बैक करते हुए गाड़ी को ले जाने की कोशिश करता है लेकिन राइनो की स्पीड के आगे ड्राइवर गाड़ी से संतुलन खो देता है और पास के गड्डे में गाड़ी पलट जाती है। ऐसे में किसी भी जान भी जा सकती थी। गनीमत रही कि राइनो और टूरिस्ट्स सभी सुरक्षित हैं। सुशांत ने लिखा कि जरूरी नहीं कि हर बार सभी लकी हों।


वीडियो को देखकर ट्विटर पर कई लोगों ने प्रतिक्रियाएं दी हैं। कुछ लोगों ने लिखा है कि सफारी ऑपरेटर को रूल्स का सख्ती से पालन करवाना चाहिए। सुहैल सलीम लिखते हैं कि सोचिए यह एक गैंडा था टाइगर नहीं। उन्होंने कहा कि गैंडा गाड़ी पर हमला करके लौट जाता लेकिन टाइगर अंदर घुसकर नुकसान पहुंचा सकता था। वैसे, प्रत्यक्षदर्शी पर्यटकों का कहना है कि शायद दोनों गैंडे झाड़ी में लड़ रहे थे और पर्यटकों की गाड़ी देख इन पर टूट पड़े।