बेंगलुरु: केम्पेगौड़ा अंतर्राष्ट्रीय हवाई अड्डे पर तस्करी के आरोप में एक संदिग्ध की शनिवार को गिरफ्तारी की गई है। जानकारी के मुताबिक संदिग्ध 60 सितारा कछुओं को बैग में भरकर बेंगलुरु से बैंकॉक ले जाने की फिराक में था। जिसे चेक-इन के दौरान केम्पेगौड़ा अंतर्राष्ट्रीय हवाई अड्डे पर सीमा शुल्क अधिकारियों ने पकड़ लिया। संदिग्ध को संरक्षित वन्यजीव प्रजातियों की तस्करी के आरोप में गिरफ्तार किया गया है। केआईए सूत्रों के मुताबिक घटना शनिवार रात की है। पकड़े गए संदिग्ध की पहचान उत्तर कन्नड़ के 32 वर्षीय व्यक्ति के रूप में हुई, जो कि थाई एयरवेज की उड़ान (FD-138) से बैंकॉक जाने के लिए केम्पेगौड़ा अंतर्राष्ट्रीय हवाई अड्डे पर पहुंचा था।


हवाई यात्रा से पहले की प्री-बोर्डिंग प्रक्रियाओं के तहत प्रस्थान करने वाले यात्रियों के बैग की जांच की जाती है। इसी दौरान हवाई अड्डे के अधिकारी यह देखकर चौंक पड़े जब उन्हें एक बैग में कछुओं के झुंड होने की जानकारी हुई। जिसके बाद इस बारे में पता लगाने के लिए अधिकारियों ने बैग खोला तो पाया कि कछुओं को कपड़ों के बीच बैग में कसकर पैक किया गया था, लेकिन बावजूद इसके वे जिंदा थे। पूछताछ में पता चला कि संदिग्ध को एक दोस्त के साथ बैंकॉक जाना था, जो कि तस्करी से पूरी तरह से अनजान था। सूत्रों ने कहा कि सीमा शुल्क अधिकारियों ने 32 वर्षीय संदिग्ध से पूछताछ की। इस दौरान यह निकलकर सामने आया कि वह दक्षिण पूर्व एशियाई देशों में खरीदारों को बेचने के लिए बैंकॉक में सरीसृपों की तस्करी का प्रयास कर रहा था।


बेंगलुरु के सीमा शुल्क अधिकारियों ने वन्यजीव तस्करी के पहले मामले पर टिप्पणी करने से इनकार कर दिया, जो कि करीब चार साल बाद केम्पेगौड़ा अंतर्राष्ट्रीय हवाई अड्डे पर सामने आया है। वन्यजीव विशेषज्ञ आर शरथ बाबू के मुताबिक इंडियन स्टार कछुओं को अब कर्नाटक के तटीय क्षेत्रों का वर्षों से शोषण करने के बाद आंध्र प्रदेश के पोडिली क्षेत्र से वन्यजीव तस्करी गिरोहों के जरिए संचालित किया जा रहा है। वहीं मूल रूप से कर्नाटक के कुछ हिस्सों से सरीसृप की गंभीर तस्करी ने इसे खतरे में डाल दिया है। सीमा शुल्क विभाग ने संदिग्ध पर लुप्तप्राय वन्यजीव प्रजातियों की तस्करी के मामले में केस दर्ज किया है, जिसके बाद उसे परप्पना अग्रहारा जेल भेजा गया है।