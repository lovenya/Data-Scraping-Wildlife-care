अज़ीम मिर्ज़ा, बहराइच: यूपी के बहराइच में वन विभाग और तमाम स्वयं सेवी संस्थाए मानव और जंगली जानवरों के संघर्ष को कम करने का प्रयत्न कर रही हैं, लेकिन कतर्नियाघाट वन्यजीव प्रभाग और उससे लगे इलाको में यह संघर्ष रुकने का नाम नहीं ले रहा है। ताजा मामला सुजौली इलाके का है। यहां घर के बाहर एक पांच वर्षीय बच्ची खेल रही थी, जिस पर तेन्दुए ने झपट्टा मार दिया, जिससे उसके गले में घाव हो गया। घायल बच्ची को सीएचसी मोतीपुर ले जाया गया। जहां उसका इलाज चल रहा है।

जंगली जानवर और मानव संघर्ष की एक सप्ताह के भीतर यह दूसरी घटना है। शनिवार को सुजौली के रमपुरवा के हरैय्या गांव निवासी राकेश वर्मा का पांच वर्षीय बालक शिवम देर शाम घर के बाहर खेल रहा था, तभी गन्ने के खेत से निकल कर आए तेंदुए ने उस पर हमला कर दिया। जिसका मेडिकल कॉलेज तक में इलाज कराया गया, लेकिन वह बच नहीं सका।

इस बार सोनू पुत्री सोनम पर तेंदुए ने हमला बोला, लेकिन वह कुछ खुशकिस्मत रही, जिससे वह बच गई। डॉक्टरों का कहना है कि उसकी हालत में सुधार है। प्रभागीय वनाधिकारी आकाशदीप बधावन ने बताया कि बच्ची अभी ठीक है और उसके प्राथमिक इलाज के लिए विभाग द्वारा 5 हज़ार रुपये की सहायता भी कर दी गई है।

तेंदुआ एक ऐसी प्रजाति का जानवर है जो घने जंगलों की अपेक्षा लम्बी घास में रहना पसंद करता है इसलिए वह आबादी के इलाके में बोए जाने वाले गन्ने को भी अपना निवास बना लेता है, गन्ने के खेतों में तेंदुए बच्चों तक को जन्म दे देते हैं। दो साल पूर्व भारत में पहली बार तेंदुओं की गणना हुई थी जिसमें जंगल में सिर्फ 29 तेन्दुए ही चिन्हित हो पाए थे लेकिन जंगल के बाहर गन्ने में रह रहे तेंदुओं की संख्या को जोड़ कर अनुमानित संख्या 56 बताई गई थी।

जंगली जानवर और मानव संघर्ष को कम करने के लिए विश्व प्रकृति निधि, वन विभाग और उद्यान विभाग ने एक पायलट प्रोडक्ट शुरू किया है, जिसमें गन्ने के साथ सह फसली लेते हुए गन्ने के बीच की दूरी बढ़ा दी गई है। इस तरह की खेती में तेंदुआ छुप नहीं पाता है। उद्यान विभाग के वरिष्ठ निरीक्षक आरके वर्मा ने बताया कि इस तरह की खेती से न सिर्फ जंगली जानवर और मानव संघर्ष कम होगा, बल्कि किसान की आय भी बढ़ जाएगी, क्योंकि सहफसली से गन्ने की उपज में कोई कमी नहीं आती, बल्कि उसको एक फसल और मिल जाती है, लेकिन कतर्नियाघाट के इलाके में इस तरह के प्रयोग को और अधिक बढ़ाना होगा, तभी मानव और जंगली जानवरों का संघर्ष कम किया जा सकता है।