हनक हो तो ऐसी! भाई, यही तो बादशाहत है! यह वीडियो देखेंगे तो आप बरबस यही कह उठेंगे। यह वीडियो है एक बाघ का। प्यासा बाघ सड़क किनारे के गड्ढे में जमा पानी पी रहा है। बिल्कुल बेफिक्र, शांत, प्यास बुझाने पर पूरा ध्यान। बाघ पक्की सड़क पर बैठा है। इधर-उधर कुछ नहीं देखता। उसे बस अपनी प्यास बुझाने की फिक्र है। सड़क के दोनों ओर लोग खड़े हैं, गाड़ियां खड़ी हैं। कोई चूं तक नहीं बोल रहा। बाघ राजा के मगन हैं और लोग मौन।

यह वीडियो है उत्तर प्रदेश के कतरनीघाट वन्य जीव अभयारण्य (Katarnighat WLS) का। इंडियन फॉरेस्ट सर्विस (IFS) के ऑफिसर प्रवीण कासवान ने यह वीडियो ट्वीट किया है। कासवान ट्विटर पर बहुत ऐक्टिव हैं और अक्सर दिलचस्प बातें शेयर करते रहते हैं। उन्होंने इस वीडियो के साथ लिखा, 'द रोड स्टॉपर! फ्रॉम कतरनीघाट डब्ल्यूएलएस।' कतरनीघाट वाइल्ड लाइफ सैंक्चुअरी उत्तर प्रदेश के बहराइच जिले में है। 1 मई, शाम 6.10 बजे ट्वीट किए गए इस वीडियो को खबर लिखने तक करीब 76 हजार लोग देख चुके थे। इसे 104 लोगों ने रीट्वीट किया था जबकि 1,460 ट्विटर हैंडल्स ने लाइक बटन दबाया था।



निश्चित रूप से बाघ को सामने से देख पाने का संयोग हमेशा नहीं बनता है। लोग वन्य जीव अभ्यारण्यों में इसी आस में जाते हैं कि उन्हें बाघ, शेर जैसे जीव सामने से दिख जाएं, लेकिन ऐसा हर बार संभव नहीं होता है। इस कारण जो लोग सड़क के दोनों ओर खड़े होकर बाघ को देख रहे हैं, उन्हें टिकट का पैसा वसूल जैसी फीलिंग जरूर आई होगी। देशभर में कई टाइगर रिजर्व्स हैं, लेकिन हर जगह, हर वक्त बाघ को अपनी आंखों से देख पाने का संयोग नहीं बनता है। कई बार दूर से झाड़ियों में बाघ दिख भी जाता है तो मन तृप्त नहीं होता है। इच्छा होती है कि सामने से देख सकें। निश्चित रूप से इस नजारे का गवाह रहे लोगों की किस्मत अच्छी रही।