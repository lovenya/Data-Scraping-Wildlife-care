भोपाल: देश और दुनिया में टाइगर प्रोजेक्ट के लिए पहचान बनाने वाले पन्ना टाइगर रिजर्व (Panna Tiger Reserve) में अब बेशकीमती हीरे भी मिलेंगे। राज्य सरकार ने नेशनल मिनरल डेवलपमेंट कारपोरेशन (एनएमडीसी) को खुदाई करने की अनुमति दे दी है। सरकार की अनुमति मिलने के बाद हथनीतोड़ इलाके में खुदाई की जाएगी। हथनीतोड़ का इलाका पन्ना टाइगर रिजर्व के किशनगढ़ बफर क्षेत्र आता है। अब इस इलाके में हीरे की तलाश की लिए खुदाई करवाई जाएगी। बता दें कि पन्ना मध्यप्रदेश का इकलौता जिला है जहां हीरे पाए जाते हैं। राज्य सरकार से अनुमति मिलने के बाद अब नेशनल वन्यप्राणी बोर्ड (National Wildlife Board) से अनुमति लेना होगा।जानकारी के अनुसार, अभी नेशनल वन्यप्राणी बोर्ड की तरफ से अनुमति नहीं मिली है। जिस कारण से अभी खुदाई करने में समय लगेगा। हीरे की तलाश के लिए पन्ना टाइगर रिजर्व में खुदाई का प्रस्ताव स्टेट वन्यप्राणी बोर्ड की बैठक में लाया गया था जिस पर सहमति दे दी गई है। इस प्रस्ताव को नेशनल वन्यप्राणी बोर्ड भेजा गया है। वहां से सहमति मिलने के बाद खुदाई की काम शुरू हो जाएगा।

क्या कहा वन विभाग ने अपनी रिपोर्ट में
वन विभाग ने अपने प्रस्ताव में बताया है कि हथनीतोड़ क्षेत्र में 0.4 घनत्व का मिश्रित वन है। यहां बोर किए जाने से किसी भी तरह से पेड़ों को नुकसान नहीं होगा। हालांकि ये बात कही गई है कि बोर करने से केवल झाड़ियां प्रभावित होंगी। बता दें कि पन्ना टाइगर रिजर्व के अंदर अभी तक हीरे की तलाश करने पर रोक लगाई गई थी। केवल पन्ना जिले में हीरे की तलाश के लिए खुदाई की जाती थी।
इसे भी पढ़ें-
एक पैकेट में रखे थे 32 लाख के हीरे, गुटखे के पैकेट से बदलकर ठगी, गुजरात के सूरत में सामने आया मामला

पन्ना में 25 से ज्यादा खदानें
पन्ना जिले में हीरे की तलाश और खुदाई के लिए 25 से ज्यादा खदानें हैं। इसमें सरकारी और प्राइवेट खदानें शामिल हैं। अभी तक यह खुदाई गैर वन क्षेत्रों में होती थी। लेकिन अब पन्ना टाइगर रिजर्व के अंदर भी खुदाई की जाएगी। पन्ना दुनियाभर में अच्छे किस्म के हीरे के लिए प्रसिद्ध है। बताया जाता है कि पन्ना जिले में हीरे की खुदाई का काम कई शताब्दी पहले शुरू हुआ था। अभी करीब 80 किलोमीटर के दायर में हीरे की तलाश की लिए खुदाई की जाती है। यहां करीब तीन से 30 फीट की खुदाई के बाद हीरा मिलना शुरू होता है।