राजकोट
गुजरात के अमरेली जिले में वन विभाग ने एक किसान को मर चुके शेरों के शव से नाखून निकालने के आरोप में गिरफ्तार किया है। 45 वर्षीय वाशराम धापा के पास से वन विभाग की टीम ने शेर के 14 नाखून बरामद किए हैं। वन विभाग की तुलसीश्याम रेंज की टीम को 14 फरवरी को पता लगा कि एक शेर के शव में से 18 में 14 नाखून गायब हैं। यह घटना खंभा प्रोटेक्टेड एरिया की है।खंभा तालुका में ही स्थित वाशराम धापा के गांव पचपाचिया में उसके घर से शेर के 14 नाखून बरामद किए गए। वन विभाग ने इस मामले की जांच के लिए 10 टीमें बनाई थीं। टीमें इस बार का सर्वे कर रही थीं कि कहीं नेवले या किसी अन्य जानवर ने तो यह नहीं खा लिया। इस बारे में सहायक वन संरक्षक निकुंज परमार ने कहा, 'धापा लगातार जंगल जाता था और ऐसी छोटी-मोटी चीजें चुराता था। वैसे तो शेर के नाखून का कोई संगठित मार्केट नहीं है लेकिन कुछ समुदायों के लोग इसे पहनते हैं और उनका मानना है कि इससे वह और शक्तिशाली बन जाते हैं।'

अधिकारियों ने यह भी बताया कि धापा ने शेर को मारा नहीं है क्योंकि पोस्टमॉर्टम रिपोर्ट में यह स्पष्ट हुआ है कि उसकी प्राकृतिक मौत हुई थी। उसका शव तीन-चार दिन तक वहीं पड़ा था और उसके सड़ जाने के बाद धापा ने नाखून निकाल लिए। धापा के खिलाफ वन्यजीव संरक्षण ऐक्ट की धारा 9 के तहत केस दर्ज किया गया है।