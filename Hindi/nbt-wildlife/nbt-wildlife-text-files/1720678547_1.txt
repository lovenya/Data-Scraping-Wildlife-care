प्रकाशिनी मणि त्रिपाठी, गोरखपुर यूपी के गोरखपुर में आस्था की आड़ में तस्करी के मामले का पर्दाफाश हुआ है। इस स्मगलिंग रैकेट के तार पड़ोसी देश नेपाल तक जुड़े बताए जा रहे हैं। जानवरों के अवशेषों की पूजन सामग्री के नाम पर तस्करी हो रही थी। जानवरों के बॉडी पार्ट्स को तस्कर पूजन सामग्री का झांसा देकर ऊंची कीमतों पर बेच रहे हैं। सबसे बड़ी बात है कि तस्करों का नेटवर्क सिर्फ भारत तक ही सीमित नहीं है, बल्कि पड़ोसी देशों तक ये गिरोह ऑपरेट हो रहा है। मामले का वन विभाग की टीम ने खुलासा किया है। साथ ही तस्करों के नेटवर्क को ध्वस्त करने के लिए सभी पहलुओं की जांच की जा रही है। बताते चलें कि वन विभाग को सूचना मिली थी कि कोतवाली थाना क्षेत्र के टाउनहॉल स्थित एक दुकान पर पूजन सामग्री के नाम पर जानवरों के अवशेषों से बनी चीजों की तस्करी हो रही है। वन विभाग के अधिकारियों को इस बारे में इनपुट मिला था। इसके बाद विभाग के अफसर ग्राहक बनकर दुकान पर पहुंचे। यहां से भारी मात्रा में कई जानवरों के अवशेषों और वनस्पतियों से बनी सामग्री को पूजन सामग्री के नाम पर बेचने का काम किया जा रहा था। इस दौरान कुछ लोग वहां से उन सामग्रियों को खरीदने के लिए भी आए हुए थे। वन विभाग की टीम ने छापा मारकर दुकान से भारी मात्रा में तस्करी के माल को बरामद किया। इस सिलसिले में तीन आरोपियों को गिरफ्तार किया गया है। डीएफओ अविनाश कुमार ने बताया कि जानवरों से बने अवशेषों को बरामद करने के बाद उन्हें जांच के लिए लैब भेजा गया है। साथ ही इस मामले में और भी लोगों के शामिल होने की सूचना है। इसकी जांच की जा रही है। जल्द ही उनकी भी गिरफ्तारी की जाएगी। पूछताछ में आरोपियों ने बताया कि वे जानवरों के अवशेषों को पूजन सामग्री के नाम पर नेपाल और वाराणसी तक ऊंची कीमतों पर सप्लाई कराते हैं। वहां इसकी भारी डिमांड है। इस रैकेट में एक और शख्स है, जो इसकी तस्करी में मदद करता है। प्रतिबंधित जानवरों के पार्ट्स को बेचना वाइल्ड लाइफ ऐक्ट के तहत एक कानूनी अपराध की श्रेणी में आता है।