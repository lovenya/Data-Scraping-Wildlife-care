बूंदी : राजस्थान के हाड़ौती संभाग से वन्यजीव प्रेमियों के लिए बुरी खबर सामने आई है। बूंदी रामगढ़ विषधारी टाइगर रिजर्व के एक पैंथर ट्रेन की चपेट में आ जाने से मौत हो गई है। रिजर्व को पैंथर की मौत से बड़ा नुकसान हुआ। वन्यजीव प्रेमियों में घटना को लेकर काफी आक्रोश है। उन्होंने राज्य सरकार से कोटा चित्तौड़ रेल मार्ग की रिजर्व एरिया में फेंसिंग करवाने की मांग की है। ट्रेन से कटकर पैंथर की हुई मौत की दुर्घटना बूंदी रेलखंड की घटना पर घटी है। शनिवार तड़के ट्रेन की चपेट में यहां पैंथर आ गया था। वन विभाग ने पोस्टमार्टम करवाकर पैंथर का अंतिम संस्कार कर दिया है।
पैंथर का पोस्टमार्टम करवाया
अधिकारियों ने बताया कि यह घटना श्रीनगर और जालंधरी रेलखंड स्थित भीमलत सुरंग (टनल) के पास हुई। फिलहाल ट्रेन और घटना के समय का पता नहीं चला है। सुबह एक मालगाड़ी चालक ने जालंधरी स्टेशन मास्टर को रेल पटरी पर मृत पैंथर के पड़े होने की सूचना दी। स्टेशन मास्टर ने मामले की जानकारी तुरंत वन विभाग को दी। वन विभाग की सूचना पर रामगढ़ विषधारी टाइगर रिजर्व के रेंजर हरि सिंह हाडा अपने स्टाफ के साथ तुरंत मौके पर पहुंचे। यहां से पैंथर को बूंदी ले गए। मेडिकल बोर्ड से पैंथर का पोस्टमार्टम करवाया। पैंथर के सिर और मुंह पर जख्मों के गहरे निशान थे। पैंथर की पूंछ भी कटी हुई थी। यह एक नर पैंथर था। इसकी उम्र करीब 9-10 साल थी।

एक साल में दूसरी घटनाभीमलत टनल के पास ट्रेन से किसी जंगली जानवर के कटने की एक साल में यह दूसरी घटना है। इस रेलखंड में जंगली जानवर बहुतायत से पाए जाते हैं। इसके चलते यहां पटरियों पर गश्त करते अकेले ट्रैक मेंटेनरों को अपनी जान का खतरा बना रहता है। इस रेलखंड पर एक दिन पहले ही गश्त बंद हुई है। ऑल इंडिया रेलवे ट्रैक मेन यूनियन के पश्चिम-मध्य रेलवे जोन के जनरल सेक्रेटरी मुकेश योगी ने इस रेलखंड पर गश्त के लिए दो की मैन को लगाने की मांग की है।