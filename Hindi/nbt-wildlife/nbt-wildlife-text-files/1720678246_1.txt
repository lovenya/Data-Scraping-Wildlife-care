लखीमपुर
महाराष्ट्र के यवतमाल जिले में आदमखोर बाघिन अवनि के मारे जाने पर बवाल के बीच अब यूपी के लखीमपुर में स्थानीय लोगों ने एक बाघिन को घेरकर लाठी-डंडों से पीट-पीटकर बेसुध कर दिया। इसके बाद इन लोगों ने वन विभाग के अधिकारी को पीटा और उससे ट्रैक्टर छीनकर बाघिन पर चढ़ा दिया। बेरहमी से हुई पिटाई में आखिरकार बाघिन ने दम तोड़ दिया।

दरअसल, पीलीभीत के थाना सेहरामऊ उत्तरी के गांव चलतुआ निवासी देवानंद (50) रविवार को मैलानी बाजार आए थे। बाजार से घर वापस जाते समय गांव के किनारे अपनी साइकल खड़ी करके टॉइलट के जाने लगे। इसी दौरान उन पर बाघिन ने पीछे से हमला कर दिया। वह देवानंद को खींचकर जंगल में ले जाने लगी। तभी साइकल के पास खड़ी देवानंद की पत्नी ने मदद के लिए शोर मचाया। ग्रामीण लाठी-बल्लम लेकर दौड़े।

पढ़ेंः 13 से ज्यादा लोगों को मार चुकी नरभक्षी बाघिन का अंत, कोर्ट के आदेश का उल्लंघन कर मारा

बाघ को घेरकर लाठी-डंडों से जमकर पीटा
ग्रामीणों ने बाघ को घेरकर हमला कर दिया। उसे लाठी-डंडों से जमकर पीटा। ग्रामीणों को रोक रहे फॉरेस्टर को भी गांववालों ने पिटाई की और उसका ट्रैक्टर छीनकर बाघिन पर चढ़ा दिया। इधर गंभीर रूप से घायल देवानंद को निजी अस्पताल ले जाया गया। जहां से उसकी हालत गंभीर देखते हुए उसे जिला अस्पताल भेज दिया गया। रास्ते में ही युवक की मौत हो गई। इस पर लोगों ने वन विभाग पर लापरवाही का आरोप लगाते हुए हंगामा भी किया।

पढ़ेंः शुरू हुई नरभक्षी बाघिन की तलाश, मिलिटरी की तर्ज पर ऑपरेशन चलाएंगे फॉरेस्ट रेंजर्स

हाथियों पर भी किया पथराव
कॉम्बिंग के लिए जहां हाथियों को रखा जाता है ग्रामीणों ने वहां भी पथराव किया। उनसे वन विभाग के अधिकारियों ने बात करने का प्रयास किया लेकिन वे कुछ सुनने को राजी नहीं हुए। वन विभाग के अधिकारियों ने बताया कि दस साल की बाघिन ने बीते दिनों में कभी भी किसी व्यक्ति पर हमला नहीं किया। पीड़ित रिजर्व फॉरेस्ट इलाके में अपने रिस्क पर गया था इसमें बाघिन का कोई दोष नहीं था।


रिजर्व फॉरेस्ट के बीच बसा है गांव
दुधवा टाइगर रिजर्व के उप निदेशक महावीर कॉजलागि ने बताया कि गांव जंगल के बीच में बसा है। यहां से ग्रामीणों को कहीं और बसाने के लिए काफी समय से प्रयास किए जा रहे हैं लेकिन वे लोग यहां से जाने को तैयार नहीं हैं। ग्रामीणों का यहां से न जाने का एक मुख्य कारण यह भी है कि उनकी आजीविका पूरी तरह से जंगल के उत्पादों पर ही निर्भर है।

पढ़ेंः आदमघोर बाघिन अवनि की मौत को मेनका गांधी ने बताया आपराधिक घटना

दर्ज कराएंगे बाघिन की हत्या का केस
फील्ड निदेशक रमेश पाण्डेय ने बताया कि उन्होंने पुलिस से इस मामले में सख्त कार्रवाई करने को कहा है। यह मामला बाघिन की हत्या का है। जो भी इस अपराध में शामिल हैं सभी को जेल भेजा जाना चाहिए। उन्होंने कहा कि हम लोगों ने मुख्य वन संरक्षक को भी इसकी सूचना दे दी है। सोमवार को बाघिन के शव का पोस्टमॉर्टम होगा।


इस खबर को अंग्रेजी में पढ़ें