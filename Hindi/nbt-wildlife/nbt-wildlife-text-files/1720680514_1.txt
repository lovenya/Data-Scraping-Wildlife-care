उमरिया: एमपी के उमरिया जिले का बांधवगढ़ टाइगर रिजर्व फिर एक बार सुर्खियों में आ गया है। यहां कोर जोन हो या बफर जोन वन्य जीवों के हमले और उन हमलों से रहवासियों के साथ संघर्ष कम होने का नाम नहीं ले रहे है। मुठभेड़ का सिलसिला कई बार गंभीर परिणाम ले लेता है। जिसके लोगों के साथ साथ जानवरों को भी नुकसान पहुंचता है।


बांधवगढ़ टाइगर रिजर्व के मानपुर रेंज अंतर्गत बफर जोन के बड़खेरा बीट के कक्ष क्रमांक आर एफ 334 के जूडनहार जंगल मे लकड़ी लेने गए अधेड़ पर बाघ ने हमला कर दिया। जिससे बुजुर्ग बुरी तरह घायल हो गया। साथियों ने हल्ला मचाया तब बाघ अधेड़ को छोड़ कर भाग गया, बाद में साथियों ने वन विभाग को सूचना दिया। घटना की सूचना पर वन विभाग का अमला मौके पर पहुंच कर घायल को सामुदायिक स्वास्थ्य केंद्र मानपुर लाया गया जहां प्राथमिक उपचार के बाद जिला अस्पताल रेफर कर दिया गया।


मानपुर रेंजर मुकेश अहिरवार ने बताया कि घटना की सूचना पर तत्काल वन अमले को भेज कर चिकित्सा उपलब्ध करवाई गई। घायल भिखारी कुशवाहा पिता शुभ करण कुशवाहा उम्र 54 साल निवासी ग्राम बड़खेरा के परिजनों को तात्कालिक सहायता राशि के रूप में 5 हजार रुपये की राशि प्रदान की गई है। साथ मे एक वन कर्मचारी भी भेज दिया गया है, आगे जो भी जरूरत पड़ेगी मदद की जाएगी। वहीं रेंजर मुकेश अहिरवार ने बताया कि बड़खेरा बीट में 2 हाथियों के साथ 12 लोगों की टीम को लगातार बाघ की मूवमेंट्स पर नजर रखने के लिए तैनात किया गया है।