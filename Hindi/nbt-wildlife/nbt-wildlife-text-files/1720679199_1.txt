पानीपत: हरियाणा के पानीपत में वनकर्मियों की दिलेरी का एक वीडियो वायरल हो रहा है। यहां के एक गांव में एक तेंदुओ घुस आया था। पुलिस और वन विभाग को गांव वालों ने तेंदुए के बारे में जानकारी दी। इसके बाद पुलिस और वन विभाग की टीम रेस्क्यू के लिए पहुंची। इसी दौरान तेंदुए ने अचानक झपट्टा मार दिया। अपने साथी को बचाने के लिए फौरन रेस्क्यू टीम का एक शख्स तेंदुए से दो-दो हाथ करने पहुंच गया। तेंदुए ने उस पर भी अटैक किया लेकिन आखिरकार तेंदुआ पकड़ में आ गया।

घटना पानीपत के बहरामपुर गांव की है। इस घटना का वीडियो भी सामने आया है। रेस्क्यू ऑपरेशन के दौरान तेंदुए ने टीम पर हमला कर दिया। तेंदुए के अटैक में सनौली थाने के एसएचओ जगजीत सिंह जख्मी हो गए। इसके अलावा वाइल्ड लाइफ इंस्पेक्टर प्रदीप कुमार और डॉक्टर अशोका खासा भी बुरी तरह घायल हो गए। जाल जलाकर तेंदुए को रेस्क्यू टीम पकड़ने की कोशिश कर रही थी। इसी दौरान तेंदुए ने रेस्क्यू टीम के एक सदस्य पर हमला कर दिया। तेंदुए से अपनी टीम के सदस्य को अलग करने के लिए रेस्क्यू टीम के दूसरे मेंबर दौड़ते हुए उससे भिड़ गए। आईपीएस अधिकारी शशांक कुमार सावन ने इस घटना का वीडियो अपने ट्विटर हैंडल से शेयर किया है।


ट्वीट करते हुए आईपीएस शशांक सावन ने लिखा, 'पुलिस और फॉरेस्ट डिपार्टमेंट के लोगों के लिए काम के दौरान कठिन दिन। उनमें से कुछ लोगों को चोट भी आई है। उनकी बहादुरी और साहस को सलाम। आखिर में तेंदुए समेत हर कोई सुरक्षित है।'

रेस्क्यू ऑपरेशन के दौरान तेंदुए ने फिर हमला करने की कोशिश की। टीम के तीन साथी घायल हो चुके थे लेकिन रेस्क्यू टीम कुछ और ही ठानकर आई थी। पुलिस और वनकर्मियों ने जबरदस्त हौसला दिखाते हुए तेंदुए पर ट्रैंकुलाइजर सही टारगेट किया और इसके बाद वह कुछ मिनटों के अंदर बेहोश हो गया। एक किसान ने चारा काटते वक्त तेंदुए को गांव में घूमते देखा था। बापौली पुलिस को तेंदुए की मौजूदगी के बारे में जानकारी दी गई। जिसके बाद ग्रामीणों की मदद से पुलिस और वन विभाग ने रेस्क्यू शुरू किया।