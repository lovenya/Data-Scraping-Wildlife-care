कोझीकोड
कुछ दिन पहले उत्तराखंड के जिम कॉर्बेट नैशनल पार्क में बाघों के हाथों हाथियों को मारकर खाए जाने की घटना सामने आई थी। अब वायनाड वन्यजीव अभयारण्य में चार बाघ एक मृत हाथी के शव को खाते कैमरे में कैद हुए हैं। यह दुर्लभ तस्वीरें संकेत देती हैं कि शिकार करने वाले बाघ जरूरत पड़ने पर मरे हुए जानवरों को भी खा सकते हैं।

वन विभाग के एक अधिकारी ने बताया कि जंगली हाथी की मौत दूसरे हाथी से लड़ाई के दौरान हो गई थी। एक कैमरा ट्रैप में चार बाघों को हाथी का शव खाते देखा जा सकता है। वन्यजीव सर्जन डॉ अरुण ने बताया कि हाथी के बच्चों का बाघों द्वारा शिकार किए जाने के मामले पहले भी देखने को मिले हैं। हाथी के झुंड से अलग हुए बच्चों को बाघ मारकर खा जाते थे।

उन्होंने बताया कि हाथियों को मारा जाना अभयारण्य में नई बात नहीं है और हर साल ऐसे 6 मामले देखे जाते हैं। कैमरा ट्रैप यह देखते हैं कि कितने बच्चों का शिकार किया गया और कितने शवों को खाया गया। उन्होंने कैमरा ट्रैप में ली गई तस्वीर के बारे में बताया कि उसमें एक बाघिन तीन बच्चों के साथ हाथी के शव को खा रही है।
इस खबर को अंग्रेजी में पढ़ें।