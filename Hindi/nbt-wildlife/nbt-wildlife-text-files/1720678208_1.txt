अगर आप भी नेचर लवर हैं, वाइल्ड लाइफ में दिलचस्पी रखते हैं और जंगली जानवरों को बेहद करीब से उनके प्राकृतिक आवास में रहते हुए देखने की आपकी दिली ख्वाहिश है तो नैशनल पार्क या वाइल्ड लाइफ सैंक्च्युरी आपके लिए बेस्ट ऑप्शन है। वैसे तो देशभर में कई नैशनल पार्क्स और सैंक्च्युरीज हैं लेकिन अगर आप दिल्ली-एनसीआर में रहते हैं तो आप राजस्थान के अलवर के पास स्थित सरिस्का नैशनल पार्क जा सकते हैं जो दिल्ली से महज 200 किलोमीटर दूर है।

टाइगर रिजर्व भी है सरिस्का
सरिस्का नैशनल पार्क को सरिस्का टाइगर रिजर्व भी कहते हैं। साल 1955 में इसे वाइल्ड लाइफ सैंक्च्युरी का दर्जा मिला था जबकि 1982 में इसे नैशनल पार्क का स्टेटस मिला। राष्ट्रीय राजधानी नई दिल्ली से नजदीक होने की वजह से बड़ी संख्या में वीकेंड्स पर टूरिस्ट सरिस्का की सैर करने आते हैं। अरावली की पहाड़ियों में स्थित सरिस्का नैशनल पार्क 800 स्क्वेयर किलोमीटर इलाके में फैला हुआ है और अगर आप बाघ देखने के इच्छुक हैं तब भी आप सरिस्का वाइल्ड लाइफ सैंक्च्युरी जा सकते हैं क्योंकि यहां बाघों की भी अच्छी खासी तादाद है। राजस्थान की राजधानी जयपुर से 122 किलोमीटर दूर स्थित सरिस्का मेजर टूरिस्ट डेस्टिनेशन है।
सरिस्का में देखें बाघकई जानवरों को देख सकते हैं यहां
बाघों के अलावा आप इस नैशनल पार्क में लेपर्ड, सांभर, चीतल, नीलगाय, 4 सिंग वाली हिरण, जंगली सूअर, लंगूर, हाईना और जंगली बिल्ली को भी देख सकते हैं। 18वीं और 19वीं शताब्दी में सरिस्का नैशनल पार्क शाही घराने का शिकार करने का इलाका हुआ करता था। सरिस्का नैशनल पार्क के आसपास घूमने की कई ऐतिहासिक जगहें भी हैं। जैसे- कन्कावडी फोर्ट, नीलकंठ मंदिर और सरिस्का पैलेस।

जंगल सफारी का लें मजा
सरिस्का नैशनल पार्क के अंदर आप जंगल सफारी का भी मजा ले सकते हैं। इस नैशनल पार्क की सबसे बड़ी खासियत है इंडियन टाइगर जो यहां सबसे ज्यादा दिखते हैं। इसके अलावा आप यहां विलुप्तप्राय जानवरों की प्रजातियों को भी देख सकते हैं। वैसे तो आप सालभर में कभी भी सरिस्का जा सकते हैं लेकिन नैशनल पार्क विजिट करने का बेस्ट टाइम अक्टूबर से मार्च महीने के बीच है। पार्क सुबह 6 बजे से लेकर शाम 3 बजे तक खुला रहता है।