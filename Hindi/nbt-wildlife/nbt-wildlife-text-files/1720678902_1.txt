नई दिल्ली
पर्यावरण राज्य मंत्री अश्विनी कुमार चौबे ने नवरात्रि के अवसर पर दो शेरनियों और एक शेर का नाम महा गौरी, शैलजा और महेश्वर रखा। इन्हें हाल में गुजरात से दिल्ली के चिड़ियाघर लाया गया है। दिल्ली के चिड़ियाघर को पिछले महीने गुजरात के सक्करबाग से पशु आदान-प्रदान कार्यक्रम के तहत प्रजनन उद्देश्य के लिए शेर और शेरनी मिले हैं।चिड़ियाघर में वन्यजीव सप्ताह के समापन समारोह में केंद्रीय मंत्री शामिल हुए और उन्होंने शेर और शेरनी के बाड़े के पास ऐसे पेड़ लगाए जो गुजरात में पाये जाते हैं। एक बयान में कहा गया कि यह नवरात्रि का अवसर है इसलिए चौबे ने इन शेरों के नाम महा गौरी, शैलजा तथा महेश्वर रखा। मंत्री ने महाराष्ट्र के गोरेवाड़ा वन्यजीव बचाव केंद्र से लाई गई दो बाघिन का नाम अदिति और सिद्धि रखा।


बाघिनों को चंद्रपुर के भ्रामापुरी वन प्रभाग से बचाया गया था। केंद्रीय चिड़ियाघर प्राधिकरण के अनुसार, संरक्षण प्रजनन कार्यक्रम में वैसी प्रजातियों का संरक्षण किया जाता है, जिनकी संख्या उनके निवास क्षेत्रों में औद्योगीकरण, अवैध शिकार और जलवायु परिवर्तन की वजह से कम हो रही है या निकट भविष्य में कम हो सकती है।


दिल्ली के चिड़ियाघर में जानवरों की अदला-बदली कार्यक्रम के तहत प्रजनन के उद्देश्य से पिछले महीने गुजरात से एक शेर और दो शेरनियां लाई गई थीं। चिड़ियाघर के अधिकारियों के अनुसार गुजरात के केवड़िया और सक्करबाग से एक शेर और दो शेरनियां लाई गई थीं। इसके बदले में दिल्ली, पश्चिमी राज्य को दो दरियाई घोड़े दिए जाने हैं। इसके अलावा चार सींग वाला एक हिरण और लाल कान वाला एक स्लाइडर कछुआ भी लाया गया था।