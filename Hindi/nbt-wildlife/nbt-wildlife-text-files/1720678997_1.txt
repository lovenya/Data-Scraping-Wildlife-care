योगेन्द्र मिश्र, बहराइच: बहराइच के कतर्नियाघाट वन्यजीव प्रभाग के रेंज मोतीपुर अंतर्गत नौसर गुमटिहा में लगातार तेंदुए का आतंक जारी है। शनिवार देर शाम एक बार फिर नौसर गुमटिहा के बेहननपुरवा गांव में एक 5 वर्षीय बालक को निवाला बना लिया। बीते 4 दिनों में कुल चार मासूम इस आदमखोर तेंदुए का शिकार हो चुके हैं। हालांकि, रविवार को तेंदुआ पिंजरे में कैद हो गया है।

मोतीपुर रेंज के नौसर गुमटिहा निवासी पांच वर्षीय सुहैल पुत्र इलियाश देर शाम अपने घर में परिजनों के साथ खाना खा रहा था। इसी दौरान आदमखोर तेंदुए ने घर में घुसकर खाना खा रहे बालक की गर्दन को जबड़े में दबाकर ले जाने लगा, लेकिन परिजनों के शोर मचाने पर तेंदुआ बच्चे को छोड़ जंगल की ओर भाग गया। गर्दन अधिक कट जाने के कारण अस्पताल ले जाते समय रास्ते में मासूम की मौत हो गई।तीन दिन लगातार हुए तेंदुए के हमलों की घटना से लगाए गए थे तीन पिंजरे
डीएफओ आकाशदीप बधावन ने तेंदुए के आंतक को देखते हुए पिंजड़े लगवा दिए थे। लगातार तीन दिनों में तीन मासूमों को तेंदुए का शिकार हो जाना पड़ा। जिस पर वन विभाग सतर्क हुआ था और तेंदुए को पकड़ने के लिए तीन-तीन पिंजड़े लगवा दिया। वहीं, शनिवार को वन विभाग द्वारा चौपाल लगाकर क्षेत्र में लोगों को जागरूक करने का काम किया जा रहा था। वहीं, देर शाम तेंदुए ने वन टीम को फिर से चुनौती दे दी और पांच वर्षीय सुहैल को घर में घुसकर शिकार बना लिया।

रविवार की देर शाम पिंजरे में कैद हुआ तेंदुआ
डीएफओ आकाशदीप ने बताया कि घटना की सूचना मिली थी, जिस पर डीएम डॉ. दिनेश चंद्र व एसपी केशव चौधरी के घटनास्थल पर पहुंचे थे। रविवार देर शाम वन विभाग द्वारा लगाए गए पिंजरे में तेंदुआ कैद हो गया है। उसे दूर घने जंगल में छोड़ा जाएगा। वहीं, बालक के पोस्टमॉर्टम के साथ मुआवजा सहित आवश्यक कार्रवाई की गई है।