लखनऊ: तेंदुओं की सटीक गणना के लिए अब नया फॉर्म्यूला तैयार किया जाएगा। इसके लिए वन विभाग वाइल्डलाइफ इंस्टिट्यूट ऑफ इंडिया (WII) के साथ मिलकर अध्ययन करा रहा है। अभी तक टाइगर के साथ ही जंगल के अंदर तेंदुओं की गणना की जाती है। काफी संख्या में तेंदुए जंगल से बाहर हैं। ऐसे में सटीक संख्या नहीं पता चल पाती। देश भर में टाइगर की गणना हर चार साल बाद होती है। टाइगर के लिए चिह्नित जंगलों में ही उसके साथ तेंदुए नजर आते हैं तो उनको गिन लिया जाता है। अलग से तेंदुओं की गणना नहीं की जाती। इसके आधार पर अनुमानित संख्या को ही लिया जाए तो चार साल में तेंदुओं की संख्या दोगुनी से ज्यादा हो गई है।तेंदुओं की संख्या 2018 में 419 थी। यह बढ़कर 2022 में 865 हो गई। विशेषज्ञों का यह भी कहना है कि ज्यादातर टाइगर घने जंगलों में रहते हैं। वहीं तेंदुओं की ज्यादातर संख्या जंगल के बाहरी हिस्सों में है। वहां से ही भटक कर वे अक्सर आबादी वाले इलाकों में आ जाते हैं। ऐसे में टाइगर के साथ उनकी सही गणना नहीं हो पाती।

एनबीटी लेंस- क्यों पड़ी अध्ययन की जरूरत?यूपी में पिछले कुछ साल से तेंदुओं की लगातार बढ़ती संख्या और इससे होने वाली घटनाएं लगातार चिंता बढ़ा रही हैं। खासतौर से शहरों में तेंदुओं के प्रवेश और इंसानों पर हमले की घटनाएं हो रही हैं। इसी साल यूपी में जनवरी से अगस्त तक तेंदुए के हमले से एक दर्जन से ज्यादा लोगों की जान गई। इसे देखते हुए दो आदमखोर तेंदुए चिह्नित कर उनको मारने का आदेश देना पड़ा। अभी एक महीने के अंदर वन विभाग 15 तेंदुए पकड़ चुका है। इस दौरान तेंदुओं की मौतें भी हुई हैं। ऐसी ही घटनाओं से बढ़ी चिंता को देखते हुए यह बात भी आई कि इसका सटीक आकलन जरूरी है कि किन क्षेत्रों में और कितने तेंदुए हैं। इसे देखते हुए WII को वन विभाग ने पत्र लिखकर स्टडी कराने के लिए लिखा। स्टडी का मकसद यह है कि आबादी के भीतर तेंदुए हैं तो क्या उपाय किए जाएं कि तेंदुए और मनुष्य दोनों सुरक्षित रहें।