नोएडा
उत्तर प्रदेश के गौतम बुद्ध नगर जिले के दनकौर थाने के अंतर्गत धनोरी वेंटलैंड (दलदली भूमि) में वाइल्ड लाइफ के दो कैमरामैनों के साथ 22 अगस्त को हुई मारपीट और लूट के मामले में पुलिस ने रविवार को तीन छात्रों को गिरफ्तार किया है। अपर पुलिस उपायुक्त (जोन तृतीय) विशाल पांडे ने बताया कि 22 अगस्त को थाना दनकौर क्षेत्र के धनोरी वेटलैंड में वाइल्ड लाइफ के कैमरामैन नरेंद्र कोहली और श्याम भागरा सारस के प्रजनन पर वृत्तचित्र बनाने गए थे। ये लोग वहां पर शूटिंग कर रहे थे, तभी बाइक पर सवार होकर तीन युवक वहां पर आए और हथियार के बल पर मारपीट की और उनका कीमती कैमरा लूट लिया।अपर उपायुक्त ने बताया कि बदमाशों और उनकी मोटर साइकल की तस्वीर वाइल्ड लाइफ कैमरामैन की कार में लगे कैमरे में कैद हो गई थी। उन्होंने बताया कि पुलिस ने वीडियो फुटेज, सोशल मीडिया सर्विलांस विधि के आधार पर बदमाशों की तलाश शुरू की और घटना में शामिल तीनों बदमाशों को गिरफ्तार कर लिया।

लाखों के सामान भी हुए बरामद
उन्होंने बताया कि पकड़े गए बदमाशों के नाम दीपक, प्रमोद और दीपेंद्र पुत्र सुनील है और वे बुलंदशहर के सिकंदराबाद क्षेत्र के रहने वाले हैं। पांडे ने बताया कि तीनों बदमाशों ने लूटपाट को अंजाम देने की बात स्वीकार कर ली है। पुलिस ने इनके पास से लूटा गया करीब पांच लाख रुपये कीमत का कैमरा व लेंस, घटना में प्रयुक्त मोटरसाइकिल और देसी तमंचा बरामद किया है।

विशाल पांडे ने बताया कि इन्होंने मौज मस्ती के लिए रुपये की व्यवस्था करने के लिए लूटपाट को अंजाम दिया था। उन्होंने बताया कि अपर पुलिस आयुक्त लव कुमार ने उक्त घटना का खुलासा करने वाली टीम को 50 हजार रुपये नगद इनाम देने की घोषणा की है।