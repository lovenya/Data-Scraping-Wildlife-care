सवाई माधोपुर: राजस्थान के सवाई माधोपुर जिले से दुखद खबर मिली है। यहां रणथंभौर में एक साथ चार टाइगर कम हो गए। मिली जानकारी के अनुसार मंगलवार को यहां एक बाघिन और एक शावक का शव मिला था । यहां बाघिन के शावक का कल ही पोस्टमार्टम कर अंतिम संस्कार कर दिया गया था। वहीं बाघिन -टी 114 का आज पशु चिकित्सकों की टीम ने पोस्टमार्टम किया तथा उसके पश्चात उसका विधिवत रूप से अंतिम संस्कार कर दिया। राजबाग नाके पर संपूर्ण कार्यवाही को अंजाम दिया गया। लेकिन इस दरमियान वन विभाग की घोर लापरवाही भी उजागर हुई।


एक्सपर्ट बता रहे हैं वन विभाग की लापरवाही
विगत दिनों फलोदी रेंज में एक खेत के पास टाइगर के तीन शावकों का मूवमेंट ग्रामीणों की ओरसे देखने को मिला था। खास बात यह है कि वन विभाग की ओर से पहली बार ग्रामीणों के बताने पर ही बाघ शावकों का पता चला, जो कि वन विभाग की कार्यशैली पर बड़ा प्रश्न चिन्ह खड़ा करता है। वन विभाग की ओर से गंभीरता से इन तीनों शावको की मॉनिटरिंग नहीं की गई । इसके चलते एक बाघ शावक की कल मौत हो गई। दुखद कहानी यहीं नहीं थमी। इसके बाद हुआ यह कि 3 घंटे बाद ही बाघिन टी 114 का शव भी बाघ शावक के शव के 300 मीटर की दूरी पर ही मिला, जो कि अपने आप में तीन-चार दिन पुराना बताया गया। विशेषज्ञ बताते हैं कि जब बाघिन अपने बच्चों को नहीं पाल सकी , ऐसे में भूख प्यास और सर्दी से ही तड़पकर बाघ शावक की मौत हो गई । बाघ शावक की मौत का वन विभाग ने पूरी तरह से खुलासा भी नहीं किया। वक्त रहते अगर बाघ शावकों की मॉनिटरिंग की जाती तो मृत बाघ शावक को भी बचाया जा सकता था।


रणथंभौर को चार टाइगर का बड़ा नुकसानकल एक दिन में ही बाघ शावक और बाघिन की मौत हुई। तब ऐसे में वन विभाग के हाथ पैर फूल गए। इसके बाद आनन-फानन में त्वरित प्रभाव से वन विभाग ने शेष बचे दो बाघ शावकों को कोटा बायोलॉजिकल पार्क के लिए रवाना कर दिया। ऐसे में रणथंभौर नेशनल पार्क को इस घटना से चार टाइगर का बड़ा नुकसान झेलना पड़ा है। कल हुई बाघिन की मौत के बाद आज राजबाग नाके पर वन विभाग के आला अधिकारियों की मौजूदगी में पोस्टमार्टम करवाया गया ।पोस्टमार्टम के दौरान बाघिन की अन्य टाइगर से संघर्ष में मौत होना बताया जा रहा है। साथ ही बिसरा लेकर प्रयोगशाला के लिए भी भेजे गए हैं ,4 दिन पुराने शव का वन विभाग को पता नहीं लगना उसके बाद शावक की भी मौत हो जाना वन विभाग की कार्यशैली पर बड़ा सवालिया निशान है।