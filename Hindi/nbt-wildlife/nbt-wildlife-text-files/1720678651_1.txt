देहरादून/नई दिल्ली
देश की राजधानी दिल्ली से उत्तराखंड की राजधानी देहरादून के बीच प्रस्तावित एक्सप्रेसवे से दोनों शहरों के बीच की दूरी 4 घंटे तक कम हो जाएगी। साथ ही पूरे क्षेत्र के आर्थिक विकास का काम भी करेगा। केंद्र सरकार ने यह जानकारी देते हुए बताया कि सड़कों को न्यूनतम 100 किलोमीटर प्रति घंटे की स्पीड के हिसाब से बनाया गया है।सरकार ने बयान जारी करते हुए बताया कि इस सड़क के बनने से दिल्ली से उत्तराखंड के बीच की दूरी 25 किलोमीटर तक कम हो जाएगी। अभी जहां 235 किलोमीटर का सफर करने में साढ़े 6 घंटे का समय लगता है। वहीं एक्सप्रेसवे बनने से दूरी घटकर 210 किलोमीटर रह जाएगी और समय भी केवल ढाई घंटे का लगेगा।

इसके साथ ही सरकार ने इस बात की भी जानकारी दी कि यह देश का पहला हाइवे होगा, जहां वन्यजीवों की सुरक्षा के लिए 12 किलोमीटर लंबा एलिवेटेड कॉरिडोर होगा। 6 लेन का हाइवे एशिया के सबसे बड़े वन्यजीव कॉरिडोर से होकर गुजरेगा। इसमें सुरंग भी बनेगा। दो साल में यह रोड बनकर तैयार हो जाएगी।

चार चरणों में पूरा होगा प्रॉजेक्ट
यह प्रॉजेक्ट चार चरणों में पूरा होगा। पहले चरण 31 किलोमीटर का अक्षरधाम दिल्ली से ईपीई जंक्शन तक होगा। दूसरा चरण ईपीई जंक्शन से सहारनपुर बाईपास के बीच 118 किलोमीटर लंबा होगा। तीसरा चरण सहारनपुर बाईपास से गणेशपुर 41 किलोमीटर लंबा होगा, जबकि चौथा चरण गणेशपुर से देहरादून के बीच 20 किलोमीटर लंबा होगा।