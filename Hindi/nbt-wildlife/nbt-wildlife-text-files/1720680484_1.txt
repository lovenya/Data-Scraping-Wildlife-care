इटावा: ‘इटावा लायन सफारी’ की एक शेरनी ने चार मृत शावकों को जन्म दिया है। शुक्रवार को सफारी के एक अधिकारी ने यह जानकारी दी। लायन सफारी पार्क इटावा के उप निदेशक डॉक्टर अनिल कुमार पटेल ने बताया कि सफारी पार्क की पांच साल की शेरनी रूपा ने गर्भकाल का समय पूर्ण होने से लगभग 20 दिन पहले बृहस्पतिवार/शुक्रवार की मध्य रात्रि के आसपास चार मृत शावकों को जन्म दिया, जो सफारी के लिए दुखद है।लायन सफारी पार्क के उप निदेशक पटेल ने बताया कि गर्भधारण के बाद शेरनी रूपा को प्रजन्न केंद्र में रखा गया था। उन्होंने कहा,‘बब्बर शेरनी रूपा दूसरी बार गर्भवती हुई थी। सफारी के प्रजन्न केंद्र में शेरनी की देखरेख के लिए एक विशेषज्ञ पशु चिकित्सक को भी तैनात किया गया था।’ भारतीय पशु चिकित्सा संस्थान (IVRI) बरेली में इनका पोस्टमॉर्टम कराया जाएगा।

पटेल ने कहा कि रूपा के प्रसव की संभावित तारीख 5/6 जून के लिए प्रसव की तैयारियां की गई थीं किंतु शेरनी ने प्रसव काल से पूर्व ही चार मृत शावकों को जन्म दिया। उन्होंने बताया कि जब शेरनी ने प्रथम बार प्रसव के दौरान दो शावकों को जन्म दिया था, तब भी एक शावक मृत पैदा हुआ था।