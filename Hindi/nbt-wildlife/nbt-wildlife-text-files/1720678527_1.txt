ओडिशा सरकार ने राज्य पर्यटन और वन विभाग के अधिकारियों को कुछ वन्यजीव अभयारण्यों और ईको-डेस्टिनेशन्स के पास 'होम-स्टे’ के लिए पॉलिसी तैयार करने का निर्देश दिया है। जानकारी के अनुसार, गत बुधवार को हुई इको टूरिज्म बोर्ड की बैठक में मुख्य सचिव एके त्रिपाठी ने कहा कि इको-टूरिज्म को बाजार की मांग और निजी क्षेत्र की मदद से विकसित किया जाएगा। त्रिपाठी ने पर्यटन और वन एवं पर्यावरण विभाग को यह काम करने का निर्देश दिया है। उन्होंने वन्यजीव अभयारण्यों और सिमिलिपाल, भितरकनिका, चिलिका, दरिंगीबाड़ी, सताकोसिया जैसे इको-डेस्टिनेशन्स के पास 'होम-स्टे’ विकसित करने की नीति लाने को कहा है।

मुख्य सचिव ने दोनों विभागों को 'ओडिशा के पर्यटन स्थलों' को दुनियाभर के टूर ऐंड ट्रैवल ऑपरेटरों के बीच लोकप्रिय बनाने के लिए कहा है। बैठक में शामिल विकास आयुक्त एससी महापात्र ने ओडिशा के कम से कम 10 डेस्टिनेशन्स पर इको-टूरिज्म के नेक्स्ट लेवल तक ले जाने का सुझाव दिया है। इस बैठक में इको-डेस्टिनेशन्स को खेल, ट्रेकिंग, वाइल्ड लाइफ देखने, साइकलिंग, बोटिंग, जंगल सफारी, फटॉग्रफी, कनॉपी वॉक और खेती से जुड़ी गतिविधियां जैसी सुविधाओं के साथ विकसित करने का फैसला लिया गया है।

महापात्र ने कहा, 'ऐसी सुविधाएं सरकारी और निजी क्षेत्र के संयुक्त सहयोग से विकसित की जाएंगी।' वहीं प्रधान मुख्य वनसंरक्षक (वन्य जीवन) हरि शंकर उपाध्याय ने कहा कि अब तक 40 इको-टूरिस्ट डेस्टिनेशन्स विकसित किए गए हैं और राज्य के विभिन्न हिस्सों में सैलानियों के लिए खुले हैं। उन्होंने कहा कि प्रतिदिन लगभग 800 सैलानियों के लिए लगभग 298 टेंट और कमरे शुरू कर दिए गए हैं।
    by Taboolaby TaboolaSponsored LinksSponsored LinksPromoted LinksPromoted LinksYou May LikeUnleash your inner athlete with Technosport.TechnosportShop NowUndo

उपाध्याय ने कहा कि अभी इन स्थानों पर लगभग 1,000 स्थानीय लोगों को आतिथ्य, घर के रख-रखाव, देखभाल, संरक्षण और अन्य सहायक गतिविधियों से आजीविका चलाने में मदद मिल रहा है। एक अधिकारी ने बताया कि ओडिशा की इको-टूरिज्म वेबसाइट (www.ecotourodisha.com) को दुनिया के विभिन्न हिस्सों के प्रकृति प्रेमी देख रहे हैं। वेबसाइट को अप्रैल 2016 से अब तक कुल 11,52,091 'हिट्स’ मिल चुके हैं। अधिकारी ने कहा कि इको-पर्यटन अभी राज्य के लिए नया है, लेकिन पर्यटकों से अच्छी प्रतिक्रिया मिल रही है।