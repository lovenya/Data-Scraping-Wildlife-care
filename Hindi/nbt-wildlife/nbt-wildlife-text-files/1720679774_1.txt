लखीमपुर खीरी: यूपी के लखीमपुर खीरी में हाथियों ने खेत में काम कर रहे एक किसान को पटक कर मार दिया है। मोहम्मदी वन रेंज में महेशपुर के आसपास लगभग 4 महीनों से हाथियों ने अपना डेरा डाल रखा है और सैकड़ों एकड़ गन्ने की फसल को अपना निवाला बना लिया है। वन विभाग और ग्रामीणों के अभी तक के सारे प्रयासों के बावजूद भी हाथियों ने जंगल में वापसी नहीं की है। दर्जनों की संख्या में हाथियों का झुंड क्षेत्र में तबाही मचाए हुए है। वन विभाग के अधिकारियों का कहना है कि प्रतिवर्ष यह जंगल से निकलकर आते थे, लेकिन सामान्यता एक माह में वापस चले जाते थे, लेकिन इस बार 3 माह से ऊपर हो गया है और उन्हें जंगल में खदेड़ने का प्रयास किया जा रहा है। डब्ल्यूटीआई के एक्सपर्ट का कहना है कि गन्ने की एक विशेष प्रजाति हाथियों को लुभा रही है, इसलिए वह जंगल में वापसी नहीं कर रहे हैं और गन्ने की प्रजाति को ढूढ रहे हैं।

मोहम्मदी वन रेंज क्षेत्र के गांव शिवपुरी निवासी किसान रामभरोसे पुत्र भोलाराम देवीपुर जंगल के पास सरदार बग्गा सिंह के खेत में गेंहू की फसल की रखवाली करने गए थे। इस दौरान जंगल में डेरा डाले हाथियों ने उन्हें दौड़ा लिया। कुछ दूर रामभरोसे भागे, लेकिन हाथी ने उन्हें सूंड़ में लपेट कर पटक दिया। किसान की मौके पर ही मौत हो गई। अन्य किसानों के शोर मचाने पर हाथी फिर जंगल में घुस गए। सूचना पर पहुंचे वनकर्मियों और पुलिसकर्मियों से घटना से आहत परिजनों ने नाराजगी जताते हुए हंगामा करना शुरू कर दिया। रेंजर ने उन्हें समझाते हुए शासन से अनुमन्य सहायता राशि दिलाने का आश्वासन दिया, तब जाकर ग्रामीण शांत हुए।
इस पूरे प्रकरण पर बात करते हुए डीएफओ साउथ संजय विश्वाल ने बताया कि हाथियों को जंगल में खदेड़ने के लिए तीन टीमें लगाई गई हैं। जिसमें लगभग 20 लोग सम्मिलित हैं, जो हाथियों को जंगल में वापस भेजने के प्रयास में लगे हुए हैं। साथ में क्षेत्रीय ग्रामीण भी उनका सहयोग कर रहे हैं। वहीं, एनजीओ वाइल्डलाइफ ट्रस्ट आफ इंडिया (WTI) एक्सपर्ट का कहना है कि इस क्षेत्र में गन्ने की एक स्पेशल प्रजाति है, जो हाथियों को काफी लुभा रही है और जिसका स्वाद हाथियों के मुंह लग गया है, इसलिए उसी गन्ने की प्रजाति की तलाश में हाथियों का झुंड इधर-उधर चहल कदमी कर रहा है, लेकिन वन विभाग की तरफ से पूरा अलर्ट जारी करते हुए उन्हें जंगल के अंदर खदेड़ने का प्रयास किया जा रहा है।
रिपोर्ट- गोपाल गिरि