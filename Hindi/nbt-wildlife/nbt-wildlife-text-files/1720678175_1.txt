सीतापुर
उत्तर प्रदेश के सीतापुर में बच्चों पर हमला करने वाले कुत्ते ही हैं, कोई दूसरा जंगली जानवर नहीं। यह दावा जिला प्रशासन ने किया है। वहीं प्रत्यदर्शियों का भी कहना है कि उन्होंने आठ कुत्तों का झुंड देखा है जो बच्चों पर हमला कर रहा है। ये कुत्ते सामान्य कुतों की तरह नहीं हैं। ये भौंकते नहीं हैं फुर्तीले इतने हैं कि पलक झपकते ही भाग जाते हैं।

कुत्तों के हमले से सीतापुर में अब तक 13 बच्चों की मौत हो चुकी है और 30 से ज्यादा बच्चे घायल हुए हैं। इस घटना को लेकर कुछ लोगों का कहना था कि बच्चों पर हमला करने वाले कुत्ते नहीं बल्कि कोई और जानवर हो सकता है लेकिन जिला प्रशासन और प्रत्यक्षदर्शियों का दावा है कि हमला करने वाले कुत्ते ही हैं।

स्टडी के बाद निकला रिजल्ट
डीएम शीतल वर्मा ने कहा कि वाइल्डलाइफ इंस्टिट्यूट ऑफ इंडिया की टीम पिछले हफ्ते सीतापुर आई थी। टीम ने कुत्तों के आतंक पर विस्तृत अध्ययन किया। इस अध्ययन के बाद उन्होंने निष्कर्ष निकाला कि कुत्ते ही बच्चों पर हमला कर रहे हैं।

गुरुवार को हुए एक हमले के बाद पहली बार प्रत्यक्षदर्शियों ने यह स्पष्ट किया है कि हमलावर कुत्ते ही हैं। 6 से ठ कुत्तों के इस झुंड में दो कुत्ते भूरे-सफेद चित्तीदार थे और बाकी काले रंग के थे। प्रत्यदर्शियों ने यह भी बताया गया है कि ये कुत्ते सामान्य कुत्तों से काफी तेज भागते हैं।

8 कुत्तों का है झुंड, भौंकते नहीं
हमलावर कुत्तों के बारे में यह जानकारियां खैराबाद के खैरमपुर गांव से आई हैं। इस गांव के खैरमपुर गांव निवासी छोटेलाल की बेटी सोनम (8), अपनी बड़ी बहन शिवानी (12) और चचेरे भाई अनुराग (8) के साथ शौच के लिए निकली थी। बच्चों ने बताया कि उनके बाग में पहुंचने के कुछ ही देर में इधर-उधर झाड़ियों से आठ कुत्ते निकल पड़े और उन पर हमला कर दिया। छोटेलाल ने बताया कि कुल आठ कुत्ते देखे गए। ये गांव-गली में घूमने वाले कुत्ते नहीं थे, उनसे बड़े कुत्ते थे। हमला करने से पहले कुत्ते नहीं भौंके। लाठियों से जब पीटा गया तब भी नहीं भौंके। सरपट भागे तो कुछ देर में ही नजरों से ओझल हो गए। कुछ देर बाद थोड़ी दूर पर कुत्तों ने एक बकरे को नोचकर मार डाला।

किधर से आए कुत्ते, पता ही नहीं चला
छोटेलाल को कुत्तों के हमले के बारे में पता था, इसलिए उन्होंने तीनों बच्चों को घर के पास की ही एक बाग में एकसाथ भेजा। वह खुद भी घर के बाहर से बच्चों पर नजर रखे हुए थे। बाग में बागबान कल्लू भी था। छोटेलाल के अनुसार, कोई नहीं जान पाया कि कुत्ते किधर से आए। कुत्तों को देख शिवानी और अनुराग पेड़ पर चढ़ गए लेकिन एक कुत्ते ने सोनम का पैर पकड़कर उसे गिरा लिया और दूसरे ने उसकी गर्दन जबड़े में दबोच ली। इस बीच बच्चों का शोर सुनकर कल्लू और छोटेलाल समेत कई और लोग दौड़ पड़े। कल्लू ने कुत्तों पर कई लाठियां चलाईं लेकिन कुत्ते न भौंके न भागे। कई और ग्रामीणों ने एकजुट होकर लाठियों से पीटा, तब कुत्ते भागे। सोनम जिला अस्पताल में भर्ती है। उसकी हालत खतरे से बाहर है, लेकिन उसे बोलने में दिक्कत है। वह बुरी तरह डरी हुई है।

हेल्पलाइन जारी
डीएम शीतल वर्मा ने बताया कि जिला प्रशासन ने एक हेल्पलाइन जारी की है। अगर किसी को भी आदमखोर कुत्तों का झुंड नजर आता है तो उन्हें 9454417445 नंबर पर तत्काल सूचना देने को कहा गया है। यह हेल्पलाइन नंबर 24 घंटे सक्रिय रहेगा। जिला प्रशासन ने प्रमुख सचिव शहरी विकास विभाग से कहा है कि इन जंगली कुत्तों को पकड़ने के लिए ट्रेनिंग सेंटर शुरू किया जाए। 164 टीमें बनाई गई हैं जो गांव-गांव जाकर लोगों को जागरुक कर रही हैं।