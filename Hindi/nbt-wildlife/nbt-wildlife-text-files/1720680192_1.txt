लखीमपुर खीरी: उत्तर प्रदेश के दुधवा टाइगर रिजर्व में महज 10 दिनों के अंतराल पर तीन बाघ और एक तेंदुए की मौत हो गई। इस मामले को लेकर अब सरकारी तंत्र एक्टिव हो गया है। सीएम योगी आदित्यनाथ के मामले में रिपोर्ट मांगे जाने के बाद वन विभाग भी एक्शन मोड में आ गया है। इस मामले के सामने आने के बाद वन मंत्री अरुण कुमार सक्सेना, अतिरिक्त मुख्य सचिव वन मनोज सिंह सहित अन्य वरिष्ठ अधिकारियों के साथ शनिवार को दुधवा टाइगर रिजर्व पहुंचे। मुख्यमंत्री योगी आदित्यनाथ के आदेश के बाद मामले की जांच कराई जा रही है। सरकार की ओर से कार्रवाई भी की गई है। मुख्य वन्य जीव प्रतिपालक को हटा दिया गया है।

सीएम योगी आदित्यनाथ ने बाघ मृत्यु दर को कम करने के लिए एक कार्य योजना तैयार करने का निर्णय लिया है। इस पर एक विस्तृत रिपोर्ट मांगी गई है। हालांकि, बाघों की मौत को लेकर दावा किया जा रहा है कि सभी घटनाओं में आपसी कलह ही मुख्य कारण सामने आया। 31 मई और 1 जून को दो वयस्क बाघों की मौत हो गई थी और पांच वर्षीय तेंदुए का शव 5 जून को मिला। शुक्रवार शाम एक और मौत की सूचना मिली। निगरानी दल ने आठ वर्षीय बाघ का शव बरामद किया।

बाघ के शरीर में लगे थे कीड़े
आठ वर्षीय बाघ के पोस्टमॉर्टम करने वाले पशु चिकित्सक का कहना है कि शव चार से पांच दिन पुरानी थी और उस पर कीड़े थे। सिर और कोहनी में चोट के निशान थे। ऐसा प्रतीत होता है कि यह हाथी के हमले में घायल हो गया था। शिकार को मारने में असमर्थ था। हमें इसके पेट में टेपवर्म और राउंडवॉर्म भी मिले हैं। इस घटना के बाद मुख्यमंत्री के स्तर पर जांच को तेज गति से पूरा कर रिपोर्ट पेश करने को कहा गया।

मुख्य वन्य जीव प्रतिपालक हटाए गए
दुधवा नेशनल पार्क में पिछले कुछ दिनों में कई बाघों की असमय मौत पर सीएम योगी ने जांच के आदेश दिए थे। इस पर अब कार्रवाई भी शुरू हो गई है। मुख्य वन्य जीव प्रतिपालक सुनील चौधरी को हटा दिया गया है। नए मुख्य वन्य जीव प्रतिपालक एसके शर्मा बनाए गए हैं। वन मंत्री डॉ. अरुण कुमार सक्सेना और विभाग के आला अधिकारियों की दुधवा में जांच के बाद यह फैसला आया है। दुधवा नेशनल पार्क में पिछले 45 दिनों में 4 बार बाघों और एक तेंदुए की असमय मौत पर मुख्यमंत्री ने नाराजगी जताई थी।

दरअसल, देश में प्रोजेक्ट टाइगर चल रहा है। यूपी सरकार बेहतर माहौल तैयार कर बाघों की संख्या बढ़ाने का प्रयास कर रही है। राज्य में टाइगर रिजर्व की संख्या भी बढ़ाई गई है। हाल ही में रानीपुर वन्य जीव अभ्यारण्य को टाइगर रिजर्व का दर्जा दिया गया है। इस हालात में बाघों की मौत ने सरकार की चुनौती बढ़ा दी है।