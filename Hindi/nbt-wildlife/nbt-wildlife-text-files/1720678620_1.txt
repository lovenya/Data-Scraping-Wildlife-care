सासाराम
देशभर में लॉकडाउन से इंसानों की जिंदगी भले ही दूभर हो गई हो, जानवरों के लिए यह अच्‍छी खबर रही। अब जंगलों में इंसानों का दखल खत्‍म हुआ है तो जानवर आराम से घूम पा रहे हैं। किसी तरह की डिस्‍टर्बेंस नहीं है तो उन्‍हें बाहर निकलना शायद सुरक्षित लग रहा है। बिहार के सबसे बड़े अभयारण्‍य यानी कैमूर वन्‍य अभयारण्‍य से एक अच्‍छी खबर आई है। यहां पिछले दिनों एक बाघ को जंगल में घूमते देखा गया है। उसकी तस्‍वीर सामने आई तो वाइल्‍डलाइफ लवर्स में खुशी की लहर दौड़ गई।ऑटोमेटिक कैमरे में कैप्‍चर हुई फोटो
फॉरेस्‍ट डिपार्टमेंट ने कैमूर के जंगलों में ऑटोमेटिक ट्रैपिंग कैमरे लगाए हैं। इन्‍हीं में से एक ने यह फोटो कैप्‍चर की जिसमें बाघ मजे से घूमता दिख रहा है। ट्रैपिंग कैमरे में आई यह तस्‍वीर संभवत: 26 या 27 मार्च की शाम 7 बजे तस्वीर मिली है। जो शाम के 7 बजे की बताई जा रही है। इस तस्वीर के सामने आने के बाद इस अभयारण्य को और सुरक्षित करने के उपाय तेज कर दिए गए हैं।

पिछले साल भी मिले थे बाघ होने के निशान
कैमूर पहाड़ी के जंगलों में पिछले साल नवंबर महीने से ही बाघ होने के निशान मिलने लगे थे। नव विभाग की टीम ने दुर्गावती जलाशय के पास बाघ होने की पुष्टि की थी। तब उसने दो मवेशियों पर हमला किया था। उस वक्‍त बाघ का 'मल' मिला था। उसे जांच के लिए देहरादून स्थित वाइल्डलाइफ इंस्टीट्यूट ऑफ इंडिया भेज दिया गया था। टेस्‍ट में पुष्टि हुई कि यह 'मल' बाघ का ही था।

फॉरेस्‍टर बाल्मीकि सिंह ने NBT को बताया कि पहले भी बाघ के पदचिन्‍ह देखे गए हैं। ऐसे कयास लगाए जा रहे हैं कि मध्य प्रदेश या छत्तीसगढ़ से भी बाघ इस जंगल में आ गए होंगे। सबसे बड़ा फैक्‍टर लॉकडाउन माना जा रहा है क्‍योंकि उसके बाद से इन जंगलों में इंसानों के आने-जाने पर पूरी तरह रोक लग गई है।