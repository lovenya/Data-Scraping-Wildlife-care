बहराइच
उत्तर प्रदेश के बहराइच जिले के कतर्नियाघाट वन्यजीव प्रभाग में तेंदुए के शावक का क्षत-विक्षत शव बरामद किया गया है। ऐसी आशंका जताई जा रही है कि आपसी संघर्ष की वजह से शावक की जान गई है। सूचना पाकर कतर्नियाघाट के डीएफओ मौके पर पहुंचे। उन्होंने शव को पोस्टमॉर्टम के लिए भेज दिया है। तीन चिकित्सकों की एक टीम मृत शावक का पोस्टमॉर्टम करेगी।

ग्रामीणों ने वन रेंज ऑफिस को दी शव मिलने की सूचना
वन्य जीव प्रभाग के मुर्तिहा वन रेंज के मजरा गोलहना और भगवानदास नगर के बीच स्थित सेमल के जंगल में मंगलवार सुबह स्थानीय ग्रामीणों ने एक तेंदुए का क्षत-विक्षत शव देखा। उन्होंने इसकी सूचना मुर्तिहा वन रेंज कार्यालय को दी। इसके बाद क्षेत्रीय वन दरोगा इसरार हुसैन कर्मियों संग मौके पर पहुंचे। घटनास्थल का निरीक्षण कर उच्चाधिकारियों को जानकारी दी गई। डीएफओ कतर्नियाघाट ज्ञान प्रकाश सिंह, उप प्रभागीय वनाधिकारी यशवंत सिंह ने भी घटनास्थल का मुआयना किया।


आपसी संघर्ष में गई तेंदुए की जान
डीएफओ ने बताया कि तेंदुए के शावक की उम्र तकरीबन 6 से 8 माह के बीच है। आपसी संघर्ष के दौरान बड़े तेंदुए के हमले से शावक की जान गई है। घटनास्थल के पास तेंदुए के शावक के संघर्ष के निशान मिले हैं। शावक का क्षत-विक्षत शव बरामद हुआ है। शव का ज्यादातर हिस्सा बड़े तेंदुए द्वारा खा लिया गया है। मृत शावक के शव का पोस्टमॉर्टम तीन डाक्टरों के पैनल से कराया गया है।