केनबरा
सांपों के बीच अक्‍सर जंग की खबरें आती रहती हैं लेकिन ऑस्‍ट्रेलिया से आए एक वीडियो ने लोगों को दांतों तले उंगली दबाने के लिए मजबूर कर दिया है। सांपों के खौफनाक जंग का यह वीडियो एक वन्‍यजीव अभ्‍यारण्‍य का है जिसे ऑस्‍ट्रेलियन वाइल्‍ड लाइफ कंजरवेंसी ने शेयर किया है। दो जहरीले मुल्‍गा सांपों के बीच गुत्‍थमगुत्‍था होकर जंग लड़ने का यह वीडियो सोशल मीडिया पर जमकर देखा जा रहा है।बताया जा रहा है कि दोनों ही सांपों के बीच यह जंग एक नागिन को लेकर हुई थी। ऑस्‍ट्रेलियाई संस्‍था के मुताबिक सांपों के बीच यह जंग स्‍कोटिया वाइल्‍ड लाइफ अभ्‍यारण्‍य में हुई थी जो मरे-डार्लिंग घाटी में स्थित है। ऑस्‍ट्रेलिया में मुल्‍गा सांप सबसे ज्‍यादा पाए जाते हैं और इस पूरे उपमहाद्वीप में हर जगह इनका ठिकाना है। ऑस्‍ट्रेलियाई म्‍यूजियम की रिपोर्ट के मुताबिक ये सांप नागिन के साथ संबंध बनाने को लेकर अक्‍सर संघर्ष करते रहते हैं।


मुल्‍गा सांपों के बीच यह लड़ाई करीब एक घंटे तक चली
दो काले नागों के बीच यह लड़ाई बसंत के महीने में हुई थी। आमतौर पर सांप अपने विरोधी सांप से गुत्‍थमगुत्‍था होकर लड़ते हैं। इस दौरान वे अपने विरोधी को अपना सिर ऊंचा करके नीचे गिराने का प्रयास करते हैं। संगठन ने कहा कि मुल्‍गा सांपों के बीच यह लड़ाई करीब एक घंटे तक चली। इन सांपों का मादा सांपों के साथ संबंध बनाने का समय बसंत के महीने की शुरुआत में होता है।

नाग अपना प्रभाव जमाने के लिए एक-दूसरे को धक्‍का देने का प्रयास करते हैं ताकि वे नागिन के साथ संबंध बना सकें। मुल्‍गा सांपों के बीच जंग का यह खौफनाक वीडियो अब सोशल मीडिया में खूब शेयर किया जा रहा है। अब तक करीब 3 लाख लोगों ने यह वीडियो देखा है और बड़ी संख्‍या में लोगों ने इसे शेयर किया है। एक यूजर ने कॉमेंट किया, 'अविश्‍वसनीय वीडियो, शेयर करने के लिए धन्‍यवाद।'