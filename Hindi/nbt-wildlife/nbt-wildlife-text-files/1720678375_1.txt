कानपुर
लगातार कटते जंगल और वन्यजीवों पर पैदा होते संकट के बीच उम्मीद की किरण नजर आने लगी है। आईआईटी कानपुर ने रक्षा अनुसंधान एवं विकास संगठन (डीआरडीओ) के सहयोग से लेजर फेंसिंग दीवार, एआई से लैस इलेक्ट्रॉनिक निगरानी और वन संपदा पर नजर रखने की तकनीक विकसित की है। बुधवार को वन विभाग के अधिकारियों के सामने इन तकनीकों का प्रदर्शन हुआ। प्रफेसर निश्चल कुमार वर्मा के अनुसार, प्रॉजेक्ट की अवधारणा दे दी गई है। पसंद आने पर इसे पूरी तरह विकसित कर दे दिया जाएगा।

मौजूदा दिक्कत
प्रधान मुख्य वन संरक्षक (रिसर्च ऐंड ट्रेनिंग) पवन कुमार के अनुसार, वन विभाग के सामने कई चुनौतियां हैं। वन संपदा से लेकर वन्यजीवों की सुरक्षा अब तक पुराने तरीकों से हो रही है। सीमित संसाधनों में चुनौती ज्यादा बड़ी हो जाती है। कोशिश जारी है कि आधुनिक तकनीक की मदद से जंगलों की निगरानी सख्त कर शिकार, तस्करी, मानव-वन्यजीवों का टकराव कम किया जाए।

वन्यजीव जंगल में लौटने को मजबूर होंगे
प्रफेसर निश्चल के अनुसार, जंगलों की सीमाओं की बाड़बंदी व्यावहारिक नहीं है। मानव-वन्यजीव संघर्ष और तस्करी आदि रोकने के लिए जंगलों की सीमाओं पर लेजर की अदृश्य दीवार बनाई जा सकती है। किसी वन्यजीव के जंगल से बाहर आते ही जोरदार आवाज उसका ध्यान भंग करेगी और वह जंगल में लौटने को मजबूर हो जाएगा। इसी तरह किसी व्यक्ति के अनधिकृत तौर पर जंगल में घुसने से रोकने को सायरन बजेगा। कैमरे तस्वीरें सुरक्षित रखेंगे।

ट्रेन ड्राइवरों को चेतावनी
देश के जंगलों से गुजरी रेल लाइनों पर ट्रेनों की चपेट में आकर अक्सर वन्यजीव मारे जाते हैं। लेजर फेंसिंग के जरिए वन्यजीव को ट्रैक न पार करने के लिए मजबूर किया जाएगा। साथ ही रेडियो सिग्नल आदि के जरिए ट्रेन ड्राइवर को पहले ही चेतावनी संकेत भेज दिया जाएगा, ताकि वह ब्रेक लगा सके।

वन्यजीवों का बर्ताव जानेंगे
प्रफेसर निश्चल की पीएचडी छात्रों की टीम ने ऐसी कृत्रिम बुद्धिमत्ता (एआई) तकनीकी विकसित की है, जिसे कैमरे से जोड़कर जंगल में वन्यजीवों का बर्ताव जाना जाएगा। शक्तिशाली कैमरे को हाइड्रोजन गैस से भरे गुब्बारे में फिट कर जंगल के बड़े हिस्से की निगरानी की जा सकती है। इससे यह पता चलेगा कि वे किस तरह झुंड में चलते हैं, कहां और किस दिशा में घूमना पसंद करते हैं और किस समय उनकी क्या हरकत रहती है आदि। एआई से हर तरह के वन्यजीव की गिनती रख उसकी डेटाशीट भी तैयार होगी। इससे जंगल में जानवरों की सटीक गिनती होगी। कहीं इंटरनेट कनेक्टिविटी न मिलने की स्थिति में मशीन में डेटा स्टोर होगा। इसे बेस स्टेशन को भी भेजने का विकल्प होगा। भारत और अमेरिका में ऐसी कोई तकनीक फिलहाल उपलब्ध नहीं है।

संसाधनों की गिनती
पीसीसीएफ पवन कुमार के अनुसार, जंगल में मौजूद पेड़ों की सुरक्षा के लिए मशीन और तकनीक के जरिए उनकी गिनती की जाएगी। कुछ समय बाद गिनती में किसी विशेष जगह पर पेड़ कम मिले तो तुरंत उसका पता चलेगा।