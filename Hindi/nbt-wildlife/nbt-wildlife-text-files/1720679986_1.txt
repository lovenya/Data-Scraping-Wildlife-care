कोलकाता: उत्तर बंगाल के अलीपुरद्वार जिले स्थित जलदापारा राष्ट्रीय उद्यान का एक वीडियो सामने आया है। सफारी के दौरान वीडियो बनाने में जुटे पर्यटकों की जीप को एक सींग वाले गैंडे ने दौड़ा लिया। इससे सफारी जीप ने अचानक बैलेंस खो दिया और वह पलट गई। इस हादसे में सात पर्यटक घायल हो गए। एक महिला के हाथ में फ्रैक्चर हुआ है। घटना का वीडियो सोशल मीडिया पर तेजी से वायरल हो रहा है।घटना शनिवार की है। वीडियो में दिख रहा है कि सफारी का लुत्फ उठा रहे कुछ लोग मोबाइल से शूट कर रहे थे। इसी दौरान दो गैंडे गाड़ी के पास तेजी से आते हैं। बचने के लिए जीप ड्राइवर गाड़ी रिवर्स गियर पर चलाता है लेकिन वाहन रपट गई और जंगल से गुजरने वाली सड़क से सटी एक छोटी खाई में गिर गई।

कैसे हुई घटना?
प्रत्यक्षदर्शियों के मुताबिक, सड़क से सटी झाड़ियों में दोनों गैंडे आपस में झगड़ पड़े, तभी सफारी जीप मौके पर पहुंचकर वहीं रुक गई। जैसे ही कुछ पर्यटक जानवरों से लड़ते हुए तस्वीरें और वीडियो शूट कर रहे थे, तभी वे दोनों अचानक जीप के सामने आ गए। वहीं कुछ का कहना है कि सफारी जीप बीच में रोककर लोग वीडियो बना रहे थे। तभी सामने मादा गैंडा और उसका बच्चा आ गया। दोनों जीप का पीछा करने लगे।

'ऐसी स्थिति कभी नहीं देखी'
सभी घायल पर्यटकों को तुरंत स्थानीय मदारीहाट स्वास्थ्य केंद्र ले जाया गया। उनमें से दो की हालत गंभीर बताई जा रही है और उन्हें अलीपुरद्वार जिला अस्पताल में ट्रांसफर कर दिया गया है। वन विभाग के एक अधिकारी ने कहा कि जलदापारा राष्ट्रीय उद्यान में गैंडों के पर्यटक वाहनों की ओर आने की सूचना पहले कभी नहीं मिली है।

मामूली रूप से घायल हुए जीप के चालक कमल गाजी ने कहा कि वह लंबे समय से इस पेशे में है, लेकिन ऐसी स्थिति उसके सामने कभी नहीं आई। गाजी ने कहा, 'सौभाग्य से किसी की मौत नहीं हुई है। हालात और खराब हो सकते थे।'