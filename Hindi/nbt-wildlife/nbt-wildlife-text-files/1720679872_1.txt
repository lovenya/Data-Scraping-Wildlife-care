जूनागढ़: गुजरात में जूनागढ़ जिले के गिर वन्यजीव अभयारण्य में शेरों का पीछा कर उन्हें कथित तौर पर परेशान करने और मोबाइल फोन से वीडियो बनाने के आरोप में तीन लोगों को गिरफ्तार किया गया है। एक वन अधिकारी ने शनिवार को यह जानकारी दी। एक अधिकारी ने बताया कि इस घटना में शामिल छह लोगों में से तीन आरोपियों को गिरफ्तार कर लिया गया है जो राजस्थान के रहने वाले हैं। जबकि बाकी तीन का पुलिस पता लगा रही है। वीडियो बनाने वाला शख्स कार के बोनट पर बैठा है।वन अधिकारियों के अनुसार, जूनागढ़ जिले में सासन गिर के पास गिर वन्यजीव अभयारण्य में दो हफ्ते पहले इस घटना से संबंधित वीडियो रिकॉर्ड किए जाने की संभावना है। एक वीडियो में, कुछ लोगों को दो वाहनों पर शेरों के झुंड का पीछा करते हुए देखा जा सकता है। कुछ आरोपियों ने गांव की सड़क पर खतरनाक तरीके से शेरों के करीब गाड़ी चलाते हुए अपने मोबाइल फोन से वीडियो शूट किया।

शेरों को परेशान करना गैर जमानती अपराध
जूनागढ़ वन्यजीव मंडल की मुख्य वन संरक्षक अराधना साहू ने बताया कि वन्यजीव संरक्षण अधिनियम के संबंधित प्रावधानों के तहत छह लोगों के खिलाफ मामला दर्ज किया गया है। अधिकारी ने कहा, 'तीनों आरोपियों को गिरफ्तार किया गया और अदालत में पेश किया गया, क्योंकि शेरों को परेशान करना एक गैर-जमानती अपराध है। गिरफ्तार आरोपियों को न्यायिक हिरासत में भेज दिया गया है।'

वायरल वीडियो के आधार पर आरोपियों की पहचान
उन्होंने कहा कि गिरफ्तारियां उन वीडियो के आधार पर की गईं जो वायरल हुए और वन विभाग के संज्ञान में आई। साहू ने कहा, 'हमने उनमें से तीन को पूछताछ के लिए बुलाया था और उन्हें हिरासत में लिया है।'