आशीष सक्सेना, बहराइच
बहराइच कतर्नियाघाट वन्य जीव प्रभाग में बहने वाली घाघरा नदी की सहायक नदी गेरुवा नेपाल से आए पत्थरों के सिल्ट से पटी पड़ी है। जिसकी वजह से नदी का तल गहरा होने जगह प्लेट की तरह समतल हो गया है। हल्की सी बारिश में नदी उफना जाती है, जिसके बाद इसका खामियाजा बाढ़ के रूप में जंगली वन्यजीवों व ग्रामीणों को भुगतना पड़ता है। सिल्ट सफाई के लिए मंत्रियों के समूह से लेकर जिले स्तर पर अधिकारियों की टीम नदी का निरीक्षण कर चुकी है, रिपोर्ट शासन के पास पहुंच गई है। अब बोल्डर व बजरी के जमाव निकासी में अहम रोल केंद्र सरकार का है। केंद्र सरकार के रुख से ही गेरुवा नदी की किस्मत तय होगी।

बोल्डर हटाने में लगेंगे तीन साल
जनप्रतिनिधियों ने गेरुवा नदी में जमा सिल्ट का मुद्दा डीएम के समक्ष उठाया। 28 मई 2017 को तत्कालीन डीएम अजयदीप सिंह ने डीएफओ कतर्नियाघाट जीपी सिंह, एसडीएम मिहींपुरवा वीरेंद्र मौर्य, सरयू ड्रेनेज खंड प्रथम के अधिशाषी अभियंता शोभित कुमार कुशवाहा व खनन निरीक्षक जीके दत्ता की टीम गठित की। 29 मई को टीम ने जंगल पहुंच नदी का निरीक्षण किया। टीम ने पाया कि नदी में तकरीबन ढाई किमी लंबा, आठ सौ मीटर चौड़ा व डेढ़ मीटर गहरा बोल्डर व बजरी का गहरा जमाव है। इस जमाव को हटाकर नदी को चैनलाइज किया जा सकता है। बोल्डर, बजरी को हटाने का कार्य यदि होता है तो इसे हटाने में तकरीबन तीन वर्ष का समय लगेगा। बाढ़ आने के पीछे अहम कारण उरई नाले का उथला होना है।

खनन का स्थान टाइगर रिजर्व का है हिस्सा
गेरुवा नदी में जिस स्थान पर बोल्डर व बंजरी जमा है, वह स्थान दुधवा टाइगर रिजर्व के अन्तर्गत कतर्नियाघाट वन्यजीव प्रभाग के कोर क्षेत्र में पड़ता है। विभिन्न प्रकार के जीव-जन्तु यहां रहते हैं। भारत व नेपाल के वन क्षेत्रों के बीच हाथी, बाघ व तेंदुआ जैसे जीवों के लिए यह क्षेत्र कॉरिडोर का कार्य करता है। सिल्ट निकासी कार्य शुरू होने से वन्य जीवों के अधिवास एवं उनके स्वच्छन्द आवागमन और पर्यावरण पर प्रतिकूल प्रभाव भी पड़ सकता है। निरीक्षण टीम ने प्रतिकूल प्रभाव का अध्ययन उच्च स्तरीय तकनीकी समिति से कराने की संस्तुति भी की।

आठ साल पूर्व 54 करोड़ का बना था प्रस्ताव
सरयू ड्रेनेज खंड प्रथम ने वर्ष 2010 में गेरुवा नदी के बाएं तट पर बसे गांवों की सुरक्षा के लिए 53.85 करोड़ की कार्य योजना तैयार की थी। इसमें 13.40 किमी का बांध का निर्माण व छह स्पर बनाने की योजना शामिल की गई थी। नदी के तल से बजरी, बोल्डर निकाल कर नदी के बाएं तट पर एकत्र करने की रूपरेखा तैयार की गई थी। दिसम्बर 2016 में गंगा बाढ़ नियंत्रण समिति ने क्षेत्र का दौरा भी किया था, लेकिन बाद में यह कार्ययोजना अव्यवहारिक होने के चलते ठंडे बस्ते में चली गई।

नालों की सफाई से बाढ़ का कम होगा असर
बरसात के दिनों में कोठियाघाट से कतर्नियाघाट के बीच गेरुवा नदी बाएं बैक से ओवरफ्लो करके संरक्षित वन क्षेत्र व गांवों से होकर बहती है। 28.600 किमी लंबा चूका नाला व 10.240 किमी लंबा उरई नाला से पूरा पानी न निकलने के कारण बाढ़ जैसे हालात बनते है। इससे वन्यजीव व ग्रामीण विशेष रूप से प्रभावित होते है। बाढ़ आने पर पानी से वन्यजीव प्रभावित न हो, इसके लिए वन विभाग ने तकरीबन चार करोड़ की लागत से उरई नाले को साफ करने का प्रस्ताव स्वीकृत के लिए प्रमुख वन संरक्षक वन्यजीव लखनऊ को डीएफओ कतर्निया द्वारा भेजा गया है।

पहले होती थी बोल्डर की निकासी
कतर्नियाघाट के कोठियाघाट के पास गेरुवा नदी भारत में नेपाल से प्रवेश करती है। तकरीबन तीन दशक पहले कोठियाघाट से बोल्डर की निकासी होती थी, इससे नदी में बोल्डर व बजरी के जमाव की दिक्कत नहीं होती थी। टाइगर रिजर्व का हिस्सा होने के बाद यह कार्य बंद हो गया। जनप्रतिनिधि इस कार्य को फिर से शुरू कराने के लिए प्रयास कर रहे है। कतर्नियाघाट वन्यजीव प्रभाग के डीएफओ जीपी सिंह ने कहा, 'गेरुवा नदी से बोल्डर व बजरी निकासी के लिए जांच रिपोर्ट उच्चाधिकारियों को भेज दी गई है। बोल्डर निकासी से जुड़े उच्च स्तरीय अध्ययन के लिए प्रमुख वन संरक्षक वन्यजीव ने वाइल्ड लाइफ इंस्टीटयूट ऑफ इंडिया को पत्र लिखा है। सुप्रीम कोर्ट के निगरानी में केंद्रीय इंपावर्ड कमेटी ही इस पर निर्णय लेगी। इसके लिए उच्चाधिकारी ही सक्षम है।'