अकेलापन हर किसी को खाता है। जैसे हम इंसानों की हालत अकेलेपन में खराब हो जाती है, ठीक वैसा ही जानवरों के साथ भी होता है। वो भी अकेलेपन में परेशान हो जाते हैं। 24 वर्षों पहले की बात है। शंकर नाम के एक नौजवान हाथी को हवाई यात्रा के जरिए अफ्रीका के जंगलों से भारत लाया गया था। इसके बाद उसे दिल्ल के चिड़ियाघर में रखा गया। पर अब सोशल मीडिया पर इस हाथी को वापस भेजने की मुहिम चल रही है। यहां तक कि हाई कोर्ट में भी याचिका दायर की जा चुकी है।

अकेला रह गया है वो

16 साल की निकिता धवन ने यह याचिका दायर की है। वो गैर-सरकारी संस्था 'यूथ फॉर एनिमल्स' की संस्थापक हैं। उनका कहना है कि शंकर कई वर्षों से अकेले रह रहा है। जोकि उसके लिए सही नहीं है। उनकी मांग यह है कि उसे चिड़ियाघर से निकालकर दूसरे अफ्रीकी हाथियों को रखने वाले किसी अन्य वन्यजीव अभयारण्य में पुनर्वास किया जाए।

साथी हाथी की हो गई मौत

पहले शंकर अकेला नहीं था। उसके साथ 1998 में उसके एक साथी हाथी बोम्बई को भी भारत लाया गया था। लेकिन साल 2005 में उसकी मौत हो गई। तब से शंकर अकेला ही है। बता दें कि हाथी अपने बड़े कानों के कारण बाकी के हाथियों से काफी अलग दिखते थे। उस टाइम तत्कालीन भारतीय राष्ट्रपति शंकर दयाल शर्मा को जिम्बॉब्वे की ओर से यह हाथी तोहफे के तौर पर दिए गए थे।

अमानवीय व्यवहार करने के लगे आरोप

कई एक्टिविस्ट शंकर को वापस भेजने को लेकर ऑनलाइन पेटिशन साइन कर रहे हैं। यहां तक कि लोगों ने चिड़ियाघर पर भी यह आरोप लगाए हैं कि वो शंकर के साथ अमानवीयर व्यवहार कर रहे हैं। उसे बाड़े में रखा गया है। अब वह दूसरे हाथियों से अलग अकेला और दुखी है। वो दूसरे हाथियों को सूंघ नहीं सकता, देख नहीं सकता। भारतीय चिड़ियाघरों में अफ्रीका के महज दो हाथी हैं। पहला शंकर है और दूसरी हथिनी है कर्नाटक के मैसूर चिड़ियाघर में है। #FreeShankarDelhiZoo पर लोगों ने अपनी राय रखी है और ट्वीट कर शंकर के हालातों को दुनिया के सामने रखा है।

मानसिक समस्याएं आ सकती हैं
हाथियों को जू में और खासतौर पर छोटे बाड़ों में रखने से वो मनोवैज्ञानिक रूप से प्रभावित हो सकते हैं। इससे मानसिक समस्याएं आ सकती हैं। हाथी झुंड में रहने वाला जानवर है। वो छोटे इलाकों में फल फूल नहीं सकते। लोगों ने भी यही मांग की है कि उसे जल्द से जल्द वापस उसके साथियों के पास भेजा जाए। अब देखना यह रहेगा कि क्या शंकर को फिर से अपने साथी हाथियों के पास वापस भेजा जाएगा या नहीं। लेकिन एक बात कि यह केस एक मिसाल बनकर सामने आया है। जहां लोग जानवर के अकेलेपन के लिए चिंतित दिख रहे हैं।