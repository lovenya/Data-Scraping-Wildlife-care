अहमदाबाद
गुजरात के महिसागर जिले में एक शिक्षक महेश माहिरा ने कुछ दिन पहले एक बाघ देखा। यह घटना काफी खास थी क्योंकि न सिर्फ गुजरात में 1989 के बाद बाघ पहली बार देखा गया था, बल्कि अगर यह साबित हो गया कि यह बाघ गुजरात का ही है, तो गुजरात ऐसा पहला राज्य बन जाएगा जहां बाघ, शेर और तेंदुआ- तीनों पाए जाते हैं। वन विभाग अभी इस बात की जांच कर रहा है लेकिन खुशी की लहर चल पड़ी है।देश में कहीं और नहीं पाए जाते शेर
गुजरात में अभी तक शेर और तेंदुए तो पाए जाते थे लेकिन बाघ पिछले 3 दशकों से गायब था। वहीं, देश के दूसरे हिस्सों में बाघ और तेंदुए तो मिल जाते हैं लेकिन गुजरात शेरों को इकलौता घर है। विलुप्तप्राय एशियाई शेर गुजरात के गिर नैशनल पार्क में ही पाए जाते हैं। हालांकि, कई बार शेरों को दूसरे राज्यों में रीलोकेट करने की कोशिश की गई लेकिन कहीं भी इन्हें आबादी के तौर पर बढ़ाया नहीं जा सका है। ऐसे में एशियाई शेरों का घर अभी भी सिर्फ गिर में ही है। इसी कारण देश के किसी भी राज्य में शेरों, बाघों और तेंदुओं का पाया जाना मुश्किल है।

यह भी पढ़ें: गुजरात: सरकार ने दिया सबूत, टाइगर जिंदा है!

गुजरात में देखा गया बाघ
वन विभाग कर रहा है जांच
प्रिंसिपल चीफ कन्जर्वेटर ऑफ फॉरेस्ट (वाइल्डलाइफ) एके सक्सेना ने कहा है कि अब जब राज्य में बाघ देख लिया गया है, गुजरात देश का ऐसा पहला राज्य बन जाएगा जहां ये तीनों पाए जाते हैं। हालांकि, उन्होंने बताया है कि वन विभाग अभी बाघ के मूवमेंट की निगरानी कर रहा है। इस बात की जांच की जा रही है कि यह बाघ महाराष्ट्र या मध्य प्रदेश से आया है या गुजरात में इसका स्थायी घर बन चुका है।

दूसरे राज्यों को अलर्ट
वन मंत्री गणपत वसावा ने बाघ का स्वागत किया है और बताया है कि राज्य में टाइगर कॉरिडोर का विकास किया जा सकता है। उन्होंने बताया कि राज्य का वन विभाग ने केंद्र से एक्सपर्ट्स की मदद मांगी है। मध्य प्रदेश, राजस्थान और महाराष्ट्र को भी अलर्ट कर दिया गया है ताकि बाघ के किसी अन्य राज्य से आने की संभावना की जांच भी की जा सके।

गुजरात में देखा गया बाघ
30 साल बाद देखा गया बाघ
पिछले हफ्ते शनिवार को एक स्थानीय शिक्षक ने महिसागर जिले में एक बाघ की मूवमेंट की जानकारी वन विभाग के अधिकारियों को दी थी, जिसके बाद हरकत में आए विभाग ने इस वन्य जीव की तलाश में बड़ा सर्च ऑपरेशन शुरू किया था। शिक्षक महेश महेरा ने 6 फरवरी को बोरिया गांव से गुजरते वक्त एक बाघ को अपनी गाड़ी के पास देखा था। महेश ने इस बाघ की तस्वीर को अपने फोन के कैमरे में कैद कर लिया जो बाद में वन विभाग के अधिकारियों के साथ शेयर की गई थीं। विभाग ने बालों और पंजों के निशान देखने के बाद बाघ की मौजूदगी की पुष्टि की।