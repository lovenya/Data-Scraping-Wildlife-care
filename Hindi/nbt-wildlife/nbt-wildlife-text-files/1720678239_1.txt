नई दिल्ली
ग्रीन पार्क के एक मकान की फॉल्स सीलिंग के ऊपर से एकऊदबिलाव को बचाया गया है। इस मकान में थर्ड फ्लोर में रहने वाले किराएदार इस ऊदबिलाव को देखकर हैरान रह गए। उन्होंने बताया कि कुछ महीनों से छत से अजीबोगरीब आवाजें आ रही थीं। ऐसे में उन्होंने पड़ताल की तो पता चला कि फॉल्स सीलिंग के ऊपर शाफ्ट में एक छोटा सा जीव रह रहा है।

घर के मालिक आर.के. गुप्ता ने बताया कि हम ऊदबिलाव को कोई नुकसान नहीं पहुंचाना चाहते थे। उन्होंने वाइल्ड लाइफ एसओएस का हेल्पलाइन नंबर ऑनलाइन खोजा और एनजीओ से मदद मांगी। एनजीओ की ओर से बताया गया कि जब रेस्क्यू टीम पहुंची तो ऊदबिलाव बहुत घबराया हुआ लग रहा था। उसे आराम से पकड़ा गया और किसी तरह शांत किया गया। उसे अभी निगरानी में रखा गया है।

वाइल्ड लाइफ एसओएस के वसीम अकरम ने बताया कि ऊदबिलाव शहरी माहौल में पाए जाते हैं, लेकिन शर्मीले होने की वजह से इंसानों से दूर रहना पसंद करते हैं। उन्होंने इस बात पर खुशी जताई कि अब लोग सेंसटिव हो रहे हैं और ऐसे विरले जीवों को देखकर उन्हें नुकसान नहीं पहुंचाते।