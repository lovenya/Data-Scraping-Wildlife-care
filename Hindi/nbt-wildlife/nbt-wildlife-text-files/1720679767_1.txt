मेरठ: उत्तर प्रदेश के मेरठ में खत्म होते जंगल के कारण अब वन्यजीव शहरी 'इलाकों में प्रवेश कर रहे हैं। शुक्रवार दोपहर ढाई बजे एक सांभर हिरण माल रोड से कुलांचे भरता हुआ कमिश्नरी कार्यालय के सामने पहुंच गया। रास्ते में वाहनों के टकराने से चोटिल भी हो गया। सांभर नगर आयुक्त के आवास के पास मंडराने लगा। उसे व्यस्त सड़क पर उछलकूद करते देख लोगों की भीड़ लग गई। वह पास ही पानी की टंकी के परिसर में एक घर में घुस गया, फिर वहां से निकल नगर निगम के एक कर्मचारी के मकान में घुस गया। जहां से बड़ी मुश्किल से काबू में किया गया।

ढाई घंटे बाद वन विभाग की टीम ने फुर्तीले जीव पर काबू पायासांभर माल रोड से भागता हुआ कमिश्नरी चौराहा पहुंचा। टंकी परिसर में नगर निगम के जलकल विभाग के कर्मचारी तिलक राम और राकेश परिवार सहित रहते हैं। वही पर रहने वाले दीपक ने बताया कि जिस समय सांभर घर में घुसा, उस समय वे गाय को चारा दे रहे थे। परिवार के सदस्य टीवी देख रहे थे। सांभर को देखते ही घर के सदस्यों ने डर के मारे कमरे के दरवाजे बंद कर लिए। सांभर बुरी तरह हांफ रहा था। उसका मुंह और पैर चोटिल था। सूचना पर पुलिस और डीएफओ कार्यालय में मौजूद वन विभाग की टीम पहुंची। वनकर्मी गुलशन, सुरेश शर्मा, गौरव,
गोपाल आनन-फानन में पास स्थित रेंज कार्यालय से जाल ले आए और पूरे परिसर को घेर लिया। पास आने पर सांभर उछलकूद रहा था। दीपक ने बताया कि उसे पानी और चारा दिया। करीब सवा घंटे बाद वन रेंजर विधान सिंह और मोहन सिंह टीम के साथ मौके पर पहुंचे। सांभर के पैर बांधकर उसे काबू में किया गया। पांच बजे के बाद सांभर को रेस्क्यू किया जा सका।इलाज के बाद देर शाम जंगल में छोड़ा गयाडीएफओ राजेश कुमार ने बताया कि देर शाम सांभर को प्राथमिक उपचार के बाद हस्तिनापुर के जंगल में छोड़ दिया गया। इसे रेस्क्यू करने के लिए बेहोश नहीं किया गया था।
रिपोर्ट- रामबाबू मित्तल