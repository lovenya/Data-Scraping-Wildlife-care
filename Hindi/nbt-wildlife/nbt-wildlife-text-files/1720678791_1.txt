उदयपुर

राजस्थान के उदयपुर जिले में इन दिनों एक पैंथर होने की सूचना ने लोगों के बीच दहशत का माहौल बना रखा है। जिले के कटारा गांव में मंगलवार को के खेतों में पैंथर दिखने के बाद क्षेत्रवासियों के बीच हड़कंप मचा हुआ है। लोगों के इकट्ठा होने के बाद वन विभाग को सूचना दी गई। सूचना पर वन विभाग की टीम के साथ पुलिस भी मौके पर पहुंची और पैंथर को पकड़ने के प्रयास शुरू गए। मिली जानकारी के अनुसार खुला क्षेत्र बहुत बड़ा होने की वजह से ट्रेंकुलाइज करना संभव नहीं हो पा रहा, इसलिए वन विभाग और पुलिस की टीम ने क्षेत्रवासियों को मौके से हटाया है। रात होने के इंतजार में सभी टीमें मौके पर ही है। घनी झाड़ियों में छुपे पैंथर के बाहर आने का इंतजार रेस्क्यू टीम की ओर से किया जा रहा है।
ऐसे चला मालूम
मिली जानकारी के अनुसार कटारा पालड़ी गांव में मंगलवार सुबह एक खेत में पैंथर दिखने से अफरा तफरी का माहौल हो गया। मामले की जानकारी तब मिली कि जब अपने खेत पर फसल काटने गई महिलाओं ने पैंथर की हलचल देखी, जिससे वह घबरा गई । इसके बाद गांव वासियों को इसकी सूचना दी। खेतों में पैंथर की दस्तक की सूचना पर कटारा गांव के सभी लोग एकत्रित हो गए। इसके बाद पूरे खेत को क्षेत्रवासियों ने घेर लिया।

नर -मादा पैंथर और शावकों को भी मिली थी पूर्व में सूचना ग्रामीणों का कहना है कि कटारा पालड़ी गांव में पूर्व में भी नर मादा पैंथर के जोड़े के साथ शावक भी देखे गए थे। यहां आस-पास के सभी ग्रामीण पैंथर के आतंक से लंबे समय से परेशान हैं। कुछ दिन पूर्व पालड़ी में पैंथर के शिकार से क्षत-विक्षत शव भी मिला था। मंगलवार को दोबारा खेतों में पैंथर दिखने से क्षेत्रवासियों में भय का माहौल बना हुआ है। इधर टीम उसे रेस्क्यू करने की कोशिश कर रही है।