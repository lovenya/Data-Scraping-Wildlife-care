हर साल पूरी दुनिया में 2 अक्टूबर से 8 अक्टूबर तक वाइल्ड लाइफ वीक मनाया जाता है। इस दौरान वाइल्ड लाइफ कंजरवेशन को लेकर वाइल्ड लाइफ एक्टिविस्ट कई कदम उठाते हैं। अगर आपको वाइल्ड लाइफ पसंद है तो भारत में स्थित इन नैशनल पार्क में जरूर जाना चाहिए। जहां आप खुले में घूमते हुए इन जानवरों को प्राकृतिक वातावरण में देख सकेंगे। यहां हम आपको भारत के इन्ही प्रमुख वाइल्ड लाइफ सैंक्चुअरी के बारे में बता रहे हैं।

रणथम्भौर नैशनल पार्क
यह भारत के टॉप 10 नैशनल पार्क में शामिल है। इस पार्क में अधिकतर लोग बाघ देखने आते हैं। यहां पर्यटकों को गाइडिड टूर कराया जाता है। इस नैशनल पार्क में कई जोन बंटे हुए हैं। यहां बाघ के अलावा, लेपर्ड, सांभर, नीलगाय, लकड़बग्घा और मगरमच्छ देखने को मिलते हैं। यहां आप टाइगर सफारी कर सकते हैं जिसके लिए आप पहले राजस्थान टूरिज्म की वेबसाइट पर ऑनलाइन बुकिंग करवा सकते हैं।

नजदीक रेलवे स्टेशन- सवाई माधोपुर रेलवे स्टेशन
जाने का सबसे अच्छा समय- अक्टूबर से अप्रैल

केवलादेव घना राष्ट्रीय उद्यान
इसे पहले भरतपुर बर्ड सैंक्चुअरी भी कहा जाता था। यह भारत में अप्रवासी पक्षियों को देखने की सबसे अच्छी जगह मानी जाती है। यहां कई किस्म के पेड़ों की प्रजातियां भी हैं। यह नैशनल पार्क यूनेस्कों की विश्व विरासत सूची में भी शामिल है।

नजदीकी रेलवे स्टेशन- भरतपुर जंक्शन
जाने का सबसे अच्छा समय- अक्टूबर से मार्च

कांजीरंगा नैशनल पार्क, असम
यह दुनिया में एक सींग वाले गैंडे का एकमात्र प्राकृतिक आवास है। यह नैशनल पार्क असम के गोलाघाट जिले में स्थित है। यह पार्क पर्यटकों द्वारा भारत में सबसे ज्यादा सैर किए जाने नैशनल पार्क्स में से एक है। यहां गैंडे के अलावा बाघ और लेपर्ड भी हैं। इसके अलावा जंगली हाथी और जंगली भैंसे भी यहां का मुख्य आकर्षण हैं।

नजदीकी रेलवे स्टेशन- फरकेटिंग रेलवे जंक्शन
जाने का सबसे अच्छा समय- नवंबर से अप्रैल

जिम कार्बेट नैशनल पार्क
जिम कार्बेट दिल्ली से वीकेंड मनाने के लिए सबसे लोकप्रिय स्थानों में से एक है। उत्तराखंड में हिमालय की तलहटी में स्थित इस नैशनल पार्क को 1936 में बाघों के सरंक्षण के लिए बनाया गया था। इस पार्क का नाम अंग्रेज वाइल्ड लाइफ लेखक जिम कार्बेट के नाम पर पड़ा था।

नजदीकी रेलवे स्टेशन- रामनगर रेलवे स्टेशन
जाने का सबसे अच्छा समय- अक्टूबर से जून