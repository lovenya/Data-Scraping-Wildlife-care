मुंबई
शहर के एकमात्र वन क्षेत्र आरे कॉलोनी में सोमवार की सुबह एक तेंदुआ देखा गया। सड़क के किनारे खड़ा तेंदुआ कुछ समय के बाद पास की झाड़ियों में चला गया। इस दौरान वहां मौजूद कुछ लोगों ने उस तेंदुए को कैमरे में कैद कर लिया। नर्सरी का काम करने वाले सचिन रहाटे अपने दो दोस्तों के साथ सोमवार की सुबह 6.30 बजे कार में आरे से होकर गुजर रहे थे। उन्होंने यूनिट 17 के पास झाड़ियों में हलचल देखी।

अलसुबह होने और आरे में घने पेड़ों के कारण वहां अंधेरा था। जब तक वे समझ पाते कि क्या हो रहा है, उन झाड़ियों में से एक तेंदुआ निकलकर पास की झाड़ियों में चला गया। सचिन के दोस्त सुशांत ने बताया, 'हम तेंदुआ देखकर डर गए थे और कार से बाहर नहीं निकले। कुछ देर बाद उजाला होने पर हमने आसपास के लोगों को इस बारे में बताया। यह सुनकर वे बोले कि यह तो यहां रोज की बात है।'

वनजीवों से भरा है आरे
आरे को जंगल घोषित करने और इसे संरक्षित करने की लड़ाई लड़ने वाले ऐक्टिविस्टों ने कहा कि आरे में एक-दो, नहीं बल्कि सात तेंदुए हैं। यह जानकारी राज्य सरकार के वन विभाग के सर्वे में सामने आई थी। ऐक्टिविस्ट हर्षद ने कहा, 'आरे में फिलहाल 76 से अधिक पक्षियों की प्रजाति, 34 तरह के जंगली फूल, 80 से अधिक तरह की तितलियों सहित कई तरह के रेंगने वाले जानवर रहते हैं। यह आरे के जंगल होने का सबूत है।' उन्होंने यह भी याद दिलाया कि मुख्यमंत्री उद्धव ठाकरे ने सत्ता में आने से पहले आरे के संरक्षण और इसे जंगल घोषित करने का वादा किया था।