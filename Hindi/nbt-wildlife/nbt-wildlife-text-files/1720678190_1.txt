उत्तर प्रदेश के छोटे से शहर इटावा में बनकर तैयार है एशिया का सबसे बड़ा वाइल्ड लाइफ सफारी पार्क जो 8 किलोमीटर के दायरे में फैला है। पहले इसका नाम लायन सफारी इटावा था लेकिन अब इसका नाम बदलकर इटावा सफारी पार्क रख दिया गया है।

4 तरह की सफारी करवायी जाएगी
इस सफारी पार्क की खास बात यह है कि इसमें 4 तरह की सफारी करवायी जाएगी जिसमें लायन सफारी, डियर सफारी, बेयर (bear) सफारी और लेपर्ड सफारी शामिल है। इसके अलावा यहां एकक 4डी थिअटर भी बनाया गया है जिसमें वाइल्ड लाइफ को बेहद नजदीक से देखने का मौका मिलेगा।

दिल्ली से 5 घंटे का है सफर
इटावा की बात करें तो यहां राष्ट्रीय राजधानी दिल्ली से इटावा की दूरी 325 किलोमीटर है जिसे 5 घंटे में पूरा किया जा सकता है, उत्तर प्रदेश की राजधानी लखनऊ से इटावा 225 किलोमीटर दूर है और इस सफर को 3 घंटे में तय किया जा सकता है जबकि ताज नगरी आगरा से इटावा की दूरी 2 घंटे में पूरी की जा सकती है। इटावा सफारी पार्क का निर्माण मई 2012 में शुरू हुआ था जो यूपी के पूर्व मुख्यमंत्री अखिलेश यादव का ड्रीम प्रॉजेक्ट था। अब यह सफारी पार्क पूरी तरह से बनकर तैयार हो चुका है लेकिन इसे अब तक पब्लिक के लिए खोला नहीं गया है।

शेर, तेंदुआ जैसे कई जानवर शामिल
इटावा सफारी पार्क में करीब 75 जानवर हैं जिनमें शेर के अलावा तेंदुआ, हिरन, भालू शामिल है। ऐसे में अगर आप भी वाइल्ड लाइफ देखने के शौकीन हैं और जानवरों को करीब से देखना चाहते हैं तो इटावा सफारी पार्क जा सकते हैं।