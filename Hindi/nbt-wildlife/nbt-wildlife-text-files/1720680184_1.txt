बहराइच: कतर्नियाघाट वन्य जीव अभयारण्य में वन विभाग और सामाजिक संगठनों के सहयोग से ‘मोगली पाठशाला’ चलाई जा रही है। जंगल से सटे रिहायशी इलाकों में रहने वाले बच्चों की जिंदगी में मोगली पाठशाला तालीम की रोशनी ला रही है। अपनी तरह की इस अनूठी पाठशाला में बच्चों को आधुनिक तकनीक से पढ़ाई के साथ ही सामान्य शिक्षा, जंगल एवं प्रकृति के महत्व, जंगल से उनके रिश्ते और जानवरों के बारे में बताते हुए जंगल से दोस्ती का पाठ पढ़ाया जा रहा है।इस अनूठी पाठशाला के संचालन में अहम भूमिका निभा रहे प्रभागीय वन अधिकारी (डीएफओ) आकाशदीप बधावन ने रविवार को को बताया कि वन्य क्षेत्रों और उसके आस-पास बहुत से समुदाय रहते हैं, इनका जीवन जंगल पर निर्भर है। ये कहीं न कहीं हाशिए पर रह रहे समाज से आते हैं। अभयारण्य के मोतीपुर और बर्दिया क्षेत्र में संचालित दो मोगली स्कूलों में इन इलाकों के करीब 350 बच्चे अध्ययनरत हैं। अभी हम इसे एक ट्यूशन सेंटर की तरह संचालित कर रहे हैं। मोतीपुर में लगभग 150 और बर्दिया में 200 बच्चे पढ़ने आते हैं। उन्होंने बताया कि जंगल से सटे रिहायशी इलाकों के ये बच्चे कभी लकड़ी बिनने तो कभी खेल-खेल में घने जंगल में चले जाते थे। कभी कभार इनका खतरनाक वन्यजीवों से सामना होता था। अब मोगली स्कूल में जाने वाले बच्चे इन सबसे बचे हुए हैं। बच्चों के माता-पिता भी जागरूक हो रहे हैं। उनका भी हमें खूब समर्थन मिल रहा है।

पीएसी और वनकर्मी पढ़ाते हैंबधावन कहते हैं कि हम जानवरों को कहीं और नहीं ले जा सकते, रास्ते भी नहीं बंद नहीं किए जा सकते। लेकिन लोगों को जागरूक करने से यह मानव और तेंदुओं का संघर्ष रोका जा सकता है। डीएफओ ने बताया कि इन स्कूलों के संचालन में दुधवा टाइगर कंजर्वेशन फाउंडेशन ने काफी मदद की है। इसके अलावा ‘जीवम फाउंडेशन’ ने इन स्कूलों के लिए 10 लैपटॉप दिए हैं। उन्होंने बताया कि दोस्तों से भी किताबें एवं अन्य पठन-पाठन और खेल सामग्री की मदद ली गई है। शिक्षकों के रूप में वन कर्मी, पशु चिकित्सक, विशेष बाघ संरक्षण बल (एसटीपीएफ) के जवान, प्रांतीय सशस्त्र सीमा बल (पीएसी) के जवान और विभाग के तमाम लोग अपनी सेवाएं देते हैं। दुधवा राष्ट्रीय उद्यान निदेशक बी. प्रभाकर ने कहा कि मोगली स्कूलों को और अधिक से अधिक संसाधन देने की कोशिशें जारी हैं। इन स्कूलों को हम जितना सफल बना सकेंगे, यहां के बच्चे उतना शिक्षा के साथ जंगल को भी समझेंगे। आगे चलकर यही बच्चे जंगल के संरक्षण में अहम भूमिका निभाएंगे।