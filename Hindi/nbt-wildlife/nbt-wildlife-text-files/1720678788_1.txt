सुमित शर्मा, कानपुर
कोरोना वायरस का संक्रमण सिर्फ इंसानों को ही नहीं, बल्कि जानवारों को भी अपनी चपेट में ले रहा है। इस वायरस ने हैदराबाद चिड़ियाघर और इटावा लायन सफारी में दस्तकर दे दी है। इटावा लायन सफारी में दो शेरनी में संक्रमण की पुष्टि होने के बाद कानपुर जू प्रशासन अलर्ट हो गया है। कानपुर चिड़ियाघर में वन्य जीवों पर विशेषज्ञों की टीम नजर रख रही है। इसके साथ शेर, बाघ और तेंदुए को इम्युनिटी बूस्टर दिया जा रहा है।

हैदराबाद चिड़ियाघर में शेरों के संक्रमित होने का देश में सबसे पहला मामला प्रकाश में आया था। इसके बाद इटावा लायन सफारी में दो शेरनी संक्रमित होने से प्रदेशभर के चिड़ियाघरों में हाई अलर्ट जारी कर दिया गया है। कानपुर चिड़ियाघर में 5 शेर, 8 बाघ और 21 तेंदुए हैं। जू प्रशासन बाड़ों में सैनिटाइजर करने के साथ ही साफ-सफाई पर विशेष ध्यान दे रहा है।

सभी विटामिन का मिश्रण है इम्युनिटी बूस्टर
कानपुर चिड़ियाघर में डॉक्टरों की टीम 24 घंटे वन्य जीवों पर नजर रख रही है। डॉ. यूसी श्रीवास्तव का कहना है कि शेर, बाघ और तेंदुआ को विटामिन का मिश्रण तैयार कर इम्युनिटी बूस्टर दिया जा रहा है। इसके साथ ही उनकी प्रतिरोधक क्षमता को बढ़ाने पर भी जोर दिया जा रहा है। इम्युनिटी बूस्टर से पाचन तंत्र मजबूत होगा और इम्युनिटी बढ़ जाएगी। इम्युनिटी बढ़ने से संक्रमण नुकसान नहीं पहुंचा पाएगा।

उपनिदेशक कानपुर चिड़िघर एके सिंह का कहना है कि कानपुर प्राणी उद्यान के सभी वन्य जीव स्वस्थ्य हैं। सभी जीवों के बाड़ों को दिन में दो बार सैनिटाइज किया जा रहा है। शेरों को भी किसी प्रकार की कोई दिक्कत नहीं है।