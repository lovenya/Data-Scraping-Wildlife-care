महाराष्ट्र के औरंगाबाद जिले से महज 10 किलोमीटर दूर है गौताला ऑत्रमघाट सैंक्च्युरी जिसे गौताला अभ्यारण्य भी कहते हैं। यह गौताला गांव के पास स्थित प्रोटेक्टेड वाइल्ड लाइफ रिजर्व सैंक्च्युरी है जिसकी स्थापना 1986 में भारत सरकार की ओर से की गई थी। यह पश्चिमी घाट में स्थित सहयाद्री पर्वत के सतमाला और अंजता पहाड़ियों के बीच स्थित है। इस रिजर्व फॉरेस्ट का नाम भारतीय भिक्षु गौतम ऋषि के नाम पर रखा गया है।

जंगल के अंदर है किला और मंदिर
गौताला के जंगलों के अंदर अंतुर फोर्ट का सुरक्षित स्मारक भी है जिसका निर्माण सदियों पहले मराठाओं ने करवाया था। इसके अलावा यहां गुफाओं को काटकर बनाए गए कई मंदिर भी है। गुफाओं को काटकर बनाए गए इन मंदिरों को पितलखोरा भी कहते हैं और ये मंदिर सैंक्च्युरी परिसर के अंदर बने हुए हैं जहां आपको पुरातत्व की पढ़ाई से जुड़ा काफी डेटा मिल जाएगा।

झरने, झील और पानी का स्त्रोत
26 हजार हेक्टेयर इलाके में फैले इस वाइल्ड लाइफ सैंक्च्युरी में जंगल के अलावा कई वॉटर फॉल्स, झीलें और ताजे पाने के स्त्रोत मौजूद हैं जो मॉनसून के महीनों में पानी से लबालब रहते हैं। इसके अलावा यहां एक गौताला तालाब भी और यही वजह है कि यहां जानवरों की संख्या अच्छी खासी है। यहां आपको स्लॉथ बेअर, चिंकारा, जंगली सूअर, जंगली बिल्ली, बाघ, तेंदुआ, बंदर, हिरण, सियार, लोमड़ी, लंगूर, नीलगाय और चमगादड़ जैसे ढेरों जानवर देखने को मिल जाएंगे। इसके अलावा यहां चिड़ियों की भी 230 से ज्यादा प्रजातियां पायी जाती हैं।

कब जाएं?
गौताला जाने का बेस्ट समय अगस्त से फरवरी के बीच यानी मॉनसून और सर्दी का मौसम है जिस वक्त यहां का तापमान 10 से 40 डिग्री के बीच रहता है।

कैसे जाएं?
नजदीकी एयरपोर्ट- औरंगाबाद
नजदीकी रेलवे स्टेशन- जलगांव और औरंगाबाद
सड़क मार्ग- महाराष्ट्र के औरंगाबाद, कन्नड़ और चालिसगांव हाइवे से इस सैंक्च्युरी तक आसानी से पहुंचा जा सकता है।