बेंगलुरु
कर्नाटक की राजधानी बेंगलुरु में हैरान करने वाली घटना सामने आई है। बेंगलुरु के सरजापुर रोड में एक निर्माणस्थल पर गलती से जेसीबी मशीन के नीचे आने से कोबरा सांप जख्मी हो गया। कोबरा सांप के जबड़े जख्मी हो गए। इस पर वेटेरिनरी डॉक्टरों ने ऑपरेशन करके जबड़े को दोबारा जोड़ दिया है। सांप को अब बन्नेरगट्टा बायोलॉजिकल पार्क में वन्यजीव बचाव और पुनर्वास केंद्र (Wildlife Rescue and Rehabilitation Centre) में ट्रांसफर कर दिया गया है। कोबरा इस समय निगरानी में है और कहा जा रहा है कि वह जल्द ठीक हो जाएगा।बैंगलोर मिरर की एक रिपोर्ट के अनुसार, श्रमिकों ने कोबरा सांप को बचाया और वन्यजीव बचाव दल को सूचना दी। एक वन्यजीव रक्षक ने बताया कि जेसीबी शायद चूहों के बिल के पास खुदाई कर रही थी...जिसमें सांप गलती से घायल हुआ था। वन्यजीवों के बचाव दल के एक अधिकारी ने कहा कि इलाके में चूहों की आबादी कई सांपों को आकर्षित करती है। जेसीबी ने चूहे के बिल के पास खुदाई की होगी। तभी अचानक सांप उसकी चपेट में आकर घायल हो गया। शुक्र है कि सांप ने किसी को नुकसान नहीं पहुंचाया।

ठीक होने पर जंगल में छोड़ा जाएगा सांप
सूचना पर वेटेरिनरी डॉक्टर तुरंत घटनास्थल पर पहुंचे और सांप को बचाया। सांप के निचले जबड़े में बुरी तरह चोट आई थी। क्योंकि जेसीबी के पंजा सांप के जबड़े में लग गया। सांप को तुरंत बन्नेरघट्टा पार्क में वन्यजीव बचाव केंद्र में ले जाया गया, जहां वेटेरिनरी डॉक्टर आनंद ने उसका ऑपरेशन किया। डॉ. आनंद के हवाले से रिपोर्ट में कहा गया है कि हमने सांप के जबड़े को काट दिया है। सांप कुछ दिनों तक निगरानी में रहेगा। जब हमें लगेगा कि वह खुद शिकार कर सकता है और उसे वन्यजीवों में छोड़ दिया जाएगा।