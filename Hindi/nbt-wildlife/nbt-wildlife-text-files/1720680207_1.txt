कोटा: राजस्थान के मुख्यमंत्री अशोक गहलोत को विधानसभा चुनाव के पहले एक बड़ा झटका लगा है। कैबिनेट से बाहर भरत सिंह ने आज शुक्रवार को मुख्यमंत्री को बड़ा झटका दिया है। सीएम गहलोत को पत्र लिखते हुए विधायक भरत सिंह ने स्टेट वाइल्ड लाइफ बोर्ड की सदस्यता से इस्तीफा दे दिया है। उन्होंने सीएम को लेटर लिखते हुए कहा है कि इस पत्र को मेरा त्यागपत्र समझें। बता दें, सचिन पायलट के बाद हाड़ौती में बड़े कांग्रेसी नेता भरत सिंह का सीएम गहलोत से 36 का आंकड़ा हो गया है। यही वजह है कि अब भरत सिंह मुख्यमंत्री को खरी-खोटी सुनाने में कतई गुरेज नहीं कर रहे हैं। सीएम अशोक गहलोत ने भरत सिंह को इस बार अपने कैबिनेट में शामिल नहीं किया।
विधायक भरत सिंह ने सीएम को सुनाई खरी-खोटीकांग्रेस एमएलए भरत सिंह ने मुख्यमंत्री अशोक गहलोत को खरी-खोटी सुनाते हुए पत्र में लिखा- 'कृपया इस पत्र को मेरे स्टेट वाइल्ड लाइफ बोर्ड के सदस्य पद से त्यागपत्र समझा जाए। त्याग पत्र देने का कारण स्पष्ट कर रहा हूं। वन्यजीव संरक्षण और वनो में मेरी बचपन से रूचि रही है। एक विधायक के रूप में भी इनके संरक्षण पर मैंने ध्यान दिया है। प्रदेश के वाइल्ड लाइफ बोर्ड का अध्यक्ष मुख्यमंत्री होता है। आप मुख्यमंत्री होने के नाते वाइल्ड लाइफ बोर्ड के अध्यक्ष भी हैं। सच्चाई तो यह है कि वाइल्ड लाइफ के संरक्षण में आपकी रूचि नहीं है। इसी कारण वाइल्ड लाइफ बोर्ड की बैठकें भी प्रदेश में समय पर नहीं होती हैं। आपने कभी भी घोषित मुकंदरा टाइगर रिजर्व पार्क का अवलोकन नहीं किया है।'

भरत सिंह ने अपने पत्र में आगे लिखा है- 'साल 2018-19 की बजट घोषणा अनुसार अन्ता में गोडावन प्रजनन केन्द्र का विकास होना था। अंता के विधायक और प्रदेश के भ्रष्ट मंत्री (प्रमोद जैन भाया) को आपने संरक्षण प्रदान कर गोडावन के संरक्षण कार्य को अंगूठा दिखाकर अपने पहले बजट घोषणा में राज्य पक्षी गोडावन की हवा निकाल दी है।'

'नीच' बोलने पर अशोक गहलोत ने ले ली अरविंद केजरीवाल की चुटकी
भरत सिंह पहले ही कर चुके हैं चुनाव न लड़ने की घोषणाराजस्थान कांग्रेस के कोटा सांगोद विधायक भरत सिंह का यह पत्र पूरी कांग्रेस पार्टी में हड़कंप मचाने वाला है। सचिन पायलट के बाद अगर मुख्यमंत्री को खरी खरी कोई सुना रहा है तो वो हैं विधायक भरत सिंह कुंदनपुर। विधायक भरत सिंह पहले ही घोषणा कर चुके हैं कि वे इस बार विधानसभा चुनाव नहीं लड़ेंगे। पत्र के शब्दों पर गौर करें तो सीएम से डायरेक्ट विधायक की राजनीति लड़ाई चल रही हैं। (रिपोर्ट- अर्जुन अरविंद)