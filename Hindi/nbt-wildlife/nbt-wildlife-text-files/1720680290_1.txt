जंगल की दुनिया शिकारियों से भरी है। यहां चप्पे-चप्पे पर मौत छुपी बैठी होती है! सोशल मीडिया पर एक चौंकाने वाला वीडियो वायरल हो रहा है। यह क्लिप अफ्रीका के जंगल का है। जहां एक बब्बर शेर ने लकड़बग्घों के झुंड पर हमला कर दिया। यह हमला इतना जोरदार था कि एक लकड़बग्घा शेर की पकड़ में आ गया। एक पल को लग रहा था कि शेर उसे मौत के घाट उतार देगा। लेकिन लकड़बग्घे के साथियों ने पासा ही पलट दिया। जी हां, उन्होंने अपने दोस्त को बचाने के लिए एकसाथ शेर पर हमला कर दिया, जिसका नतीजा ये हुआ कि शेर की पकड़ लकड़बग्घे पर कमजोर हो गई और वह मौत को छूकर टक से वापस आ गया।

लकड़बग्घे के दोस्तों ने नहीं छोड़ा उसका साथSource: Latest Sightings
ऑस्ट्रेलिया के मार्गोट और मैडी लोव ने जंगल सफारी के दूसरे दिन पाया कि लकड़बग्घों का एक झुंड बचे-खुचे शिकार का मांस खा रहे हैं। लेकिन अचानक ही पूरा माहौल बदल जाता है। दरअसल, एक खूंखार शेर उन पर हमला कर देता है। लकड़बग्घों का पूरा झुंड तितर बितर हो जाता है। लेकिन एक लकड़बग्घा शेर के हत्थे चढ़ जाता है। बब्बर शेर उसे बुरी तरह से अपने जबड़ों में जकड़ लेता है। अन्य लकड़बग्घे यह देख रहे होते हैं कि तभी उनमें से एक अपने साथी को बचाने के लिए शेर पर हमला कर देता है। इसके बाद धीरे-धीरे बाकी लकड़बग्घे भी आ जाते हैं और एक-एक कर शेर को घेर कर नोंचने लगते हैं। इससे शेर की पकड़ कमजोर हो जाती है और उनका साथी आजाद हो जाता है। इसके बाद पूरा झुंड वहां से निकल लेता है।

इसलिए झुंड में रहना फायदेमंद होता है!Source: Latest Sightings
अफ्रीकी जंगल के इस अद्भुत पल को Youtube चैनल Latest Sightings से 29 अगस्त को पोस्ट किया गया था। उन्होंने कैप्शन में बताया कि कैसे लकड़बग्घों के झुंड ने अपने साथी को बब्बर शेर की मजबूत पकड़ से छुड़ाया। खबर लिखे जाने तक वीडियो को 20 लाख से अधिक व्यूज और तीन हजार से ज्यादा लाइक्स मिल चुके हैं। साथ ही, तमाम यूजर्स ने लकड़बग्घों की एकता की तारीफ की। कुछ लोगों ने कहा कि यह वीडियो हमें सिखाता है कि झुंड में रहना कितना फायदेमंद होता है। अकेले की बजाय एकजुट रहने से हमारी ताकत कई गुना बढ़ जाती है। वैसे इस पूरे मामले पर आपका क्या कहना है? कमेंट में बताइए।

शेर ने लकड़बग्घे को दबोचा, पर मार ना पाया