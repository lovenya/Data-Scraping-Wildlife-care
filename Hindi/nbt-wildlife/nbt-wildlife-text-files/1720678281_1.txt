इरोड
ग्रामीणों की पिटाई से घायल हुए एक धारीदार लकड़बग्घे ने एक साल से ज्यादा समय तक जिंदगी और मौत का सामना किया। कोमा में भी रहा लेकिन डॉक्टरों ने हार नहीं मानी। आज उन्हीं की लगन और मेहनत का नतीजा है कि विलुप्त होने की कगार में पड़े इस जानवर की सेहत में धीरे-धीरे सुधार हो रहा है।

तमिलनाडु के इरोड जिले में सत्यमंगलम टाइगर रिजर्व (एसटीआर) से एक जुड़े एक वेटनरी यूनिट में घायल लकड़बग्घे का इलाज किया जा रहा है। 2017 के अक्टूबर महीने के आखिरी हफ्ते में भवनीसागर के पास बिजिल कुट्टई के ग्रामीणों ने उस पर हमला कर दिया था। इसके बाद 4 नवंबर 2017 को उसे वन विभाग के लोगों ने रेस्क्यू किया। शुरुआत में उन्हें लगा कि वे जानवर की जान नहीं बचा सकेंगे।

वन अधिकारियों ने एसटीआर के पशुचिकित्सा अधिकारी डॉ. के अशोकन को इसके बारे में अलर्ट किया लेकिन उन्होंने इस जानवर को बचाने के लिए हार नहीं मानी। वह उसी शाम उसे एसटीआर की वेटनरी यूनिट में लेकर गए। डॉ. अशोकन ने बताया कि जब वह उस जानवर को लाए थे तो उसकी हालत बेहद गंभीर थी। उसके सिर पर चोट लगी थी, कंधे का जॉइंट टूट चुका था, कैनाइन दांत भी गायब था, आंखों का कॉर्निया भी नष्ट हो गया था। इसके अलावा माथे और गर्दन में सूजन थी, दाहिने कान में भी चोट थी। जांच में उसकी दोनों आंखों में कॉर्नियल अल्सरेशन पाया गया।

इस स्थिति में जानवर खुद से कुछ भी खाने में असमर्थ था और जंगल में एक हफ्ते से भी ज्यादा समय तक बिना खाने के जिंदा रहा। एक ऑर्थोपेडिक सर्जन ने घायल लकड़बग्घे का परीक्षण किया और बताया कि शोल्डर जॉइंट डिस्लोकेशन का इलाज किया जा सकता है। इसके बाद कंधे की जगह एक री-कंस्ट्रक्टिव सर्जरी की गई। जून 2018 को लकड़बग्घा कोमा से बाहर आया।

अब जानवर की हालत में काफी सुधार हुआ है। इसका क्रेडिट अशोकन और उनकी टीम को जाता है। अशोकन ने बताया, 'जब जानवर को बचाया गया था तो उसका वजन मात्र 18 किलो था। अब उसका वजन 42.7 किलो हो गया है। हम उसे रोज तीन लीटर दूध, 3 किलो बीफ, 3 किलो चिकन, 10 अंडे, ब्रेड और मल्टीविटामिन टॉनिक दे रहे हैं।'

लकड़बग्घा के विलुप्तप्राय होने पर इरोड जिले के मुख्य संरक्षक वी नागानथन ने कहा, 'दक्षिण भारत के जंगलों में लकड़बग्घों की संख्या काफी कम हो गई है और इसकी प्रजाति वाइल्डलाइफ प्रटेक्शन ऐक्ट के अनुसूची-एक में शामिल हो गई है।' उन्होंने कहा,'संभवत: लकड़बग्घा भटकते हुए खाने और पानी की तलाश में किसी मानव आबादी में पहुंच गया होगा। अगर मैं सही हूं तो ऐसा देश में पहला मामला होगा जब किसी जानवर को कोमा से रिकवर किया गया हो।'