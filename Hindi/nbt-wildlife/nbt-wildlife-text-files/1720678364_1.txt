पुणे
महाराष्ट्र के पुणे जिले में रविवार को एक कुएं में तेंदुआ गिर गया, जिसे काफी मशक्कत के बाद बचा लिया गया है। तेंदुए को रेस्क्यू सेंटर में इलाज के लिए भेज दिया गया है।

पुणे के शिरूर तालुका के फकते नामक गांव में एक खुले कुएं में अचानक से तेंदुआ गिर गया। जमीन से करीब 15 फीट नीचे गिरने के बाद तेंदुआ बाहर निकलने के लिए प्रयास करता रहा, लेकिन बार-बार असफल हो जा रहा था।

ग्रामीणों के जरिए सूचना मिलने पर वाइल्डलाइफ एसओएस तथा शिरुर रेंज की बचाव टीम मौके पर पहुंची और तेंदुए को बाहर निकाल लिया। लकड़ी के एक बड़े से पिंजड़े को रस्सी की मदद से कुएं में उतारा गया। तेंदुआ जैसे ही पिंजड़े में अंदर आया, उसके दरवाजे को बंद कर दिया गया।

तेंदुए को सकुशल बाहर निकालने के बाद उसे जुन्नार स्थित मनिकडोह लेपर्ड रेस्क्यू सेंटर में ले जाया गया। वहां पर उसका उपचार किया जाएगा।