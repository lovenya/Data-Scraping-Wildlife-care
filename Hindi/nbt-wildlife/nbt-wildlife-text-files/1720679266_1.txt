सुनील साकेत, आगरा: उत्तर प्रदेश के आगरा जिले के छावनी क्षेत्र स्थित रेलवे कॉलोनी में जूट की बोरी में लगभग 25 किलोग्राम वजन का इंडियन सॉफ्टशेल टर्टल (कछुआ) मिला है। जिसे वाइल्डलाइफ एसओएस ने रेस्क्यू किया। वाइल्डलाइफ एसओएस के पशु चिकित्सकों द्वारा फिट करार दिए जाने के बाद कछुए को कीठम झील में छोड़ दिया गया है।

आगरा कैंट रेलवे कॉलोनी निवासी एक व्यक्ति ने शुक्रवार शाम को एक अजीब दृश्य देखा। एक बड़ा सा कछुआ, जिसकी बाद में इंडियन सॉफ्टशेल टर्टल के रूप में पहचान हुई, सड़क किनारे जूट की बोरी में बंद था और उसके शरीर के चारों ओर रस्सियां बंधी हुई थीं। इस घटना के बारे में वाइल्डलाइफ एसओएस हेल्पलाइन (+91-9917109666) को सूचित किया गया। जिसके बाद दो सदस्यीय टीम सहायता के लिए मौके पर पहुंच गई। वाल्डलाइफ के अधिकारियों का कहना है कि उक्त कछुआ इंडियन सोफ्टशेल टर्टल दक्षिण एशिया में पाई जाने वाली एक मीठे पानी की प्रजाति का है।

रस्सियों से चारों ओर से बंधा हुआ था कछुआ
वन्यजीव संरक्षण अधिनियम 1972 की अनुसूची में सूचीबद्ध है। जिसके तहत इसे एक बाघ के समान सुरक्षा प्रदान की गई है। अवैध शिकार या किसी भी संरक्षित वन्यजीव प्रजाति को कैद में रखना और उनके शरीर के अंगों का अवैध व्यापार एक अपराध है, जिसके लिए तीन से सात साल तक की कैद हो सकती है। वाइल्डलाइफ एसओएस को कॉल करने वाले विपिन सिंह ने कहा कि किसी काम से बाहर गया था, जब मैंने जूट की बोरी में हल्की हलचल देखी। पास जाने पर मुझे बोरी के अंदर एक विशाल कछुआ मिला जो रस्सियों से बंधा हुआ था। मुझे खुशी है कि वाइल्डलाइफ एसओएस टीम ने तुरंत प्रतिक्रिया दी और कछुआ अब सुरक्षित हाथों में है।

क्या कहते हैं वाइल्डलाइफ के अधिकारी
आगरा सिटी रेंज के रेंज फॉरेस्ट ऑफिसर राम गोपाल सिंह ने कहा कि उन्हें संदेह है कि शिकारियों द्वारा कछुए को अवैध रूप से कहीं और ले जाया जा रहा होगा। एसओएस के सह-संस्थापक और सीईओ कार्तिक सत्यनारायण का कहना है कि सॉफ्टशेल कछुओं का उनके शरीर के अंगों के लिए बड़े पैमाने पर शिकार किया जाता है। इनके मांस को दक्षिण पूर्व एशिया के कुछ हिस्सों में स्वादिष्ट माना जाता है। यह कछुआ एक बहुत ही अजीबोगरीब दिखने वाली मीठे पानी की प्रजाति है। वाइल्डलाइफ एसओएस की पशु चिकित्सा सेवाओं के उप-निदेशक डॉ. इलियाराजा का कहना है कि लंबे समय तक सीधे धूप में रहने के कारण कछुआ तनाव में और बेहद निर्जलित था।