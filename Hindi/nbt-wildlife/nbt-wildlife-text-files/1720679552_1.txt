यह चौंकाने वाली घटना केरल के पथानामथिट्टा जिले की बताई जा रही है। जहां रात के वक्त प्लापल्ली के बीच सबरीमाला मार्ग से कुछ वाहन गुजर रहे थे कि तभी सड़क पर एक गौर (जंगली बैल) को खड़ा देख ऑटो रिक्शा सहित दूसरे वाहन रूक जाते हैं। लेकिन अचानक ही गौर वाहनों की तरफ दौड़ने लगता है। यह देख ऑटो चालक व कार ड्राइवर वाहन फटाफट बैक करने लगते हैं। पर गौर तेजी से आता है और ऑटोरिक्शा को इतनी जोरदार टक्कर मारता है कि वो हवा में उठ जाता है। इंडियन बाइसन की ये ताकत देखकर लोग उसे रणबीर-आलिया की फिल्म 'ब्रह्मास्त्र' में दिखाए गए 'नंदी अस्त्र' से जोड़कर देख रहे हैं। अब यह चौंकाने वाला क्लिप ट्विटर पर चर्चा का विषय बन गया है।