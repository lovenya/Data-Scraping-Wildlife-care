राजकोट
गुजरात के जंगलों में शेरों के एक झुंड का पीछा कर रहे लोगों का एक विडियो वायरल हो रहा है। विडियो में नजर आ रहा है कि 15-20 शेर जंगल के अंदर एक संकरी सड़क पर चहलकदमी कर रहे हैं। कार सवार एक फैमिली शेरों के इस झुंड का पीछा कर रही है। इनमें से ज्यादातर शावक हैं।

सोशल मीडिया पर वायरल हो रहे विडियो में ड्राइवर को शेरों के झुंड का पीछा करने और धीरे-धीरे गाड़ी चलाने के निर्देश देती आवाज सुनाई दे रही है। कुछ ही देर बाद शेरों का समूह जंगल के अंदर ओझल हो जाता है। बताया जा रहा है कि यह विडियो अमरेली जिले के जंगलों में शूट किया गया है। (यहां देखें विडियो)


जूनागढ़ वाइल्डलाइफ फॉरेस्ट के मुख्य संरक्षक डीटी वसावडा का कहना है, 'हमने विडियो देखा और इस मामले की जांच कर रहे हैं। उस इलाके में तीन शेरनियां और उनके शावक घूम रहे थे। शेरों को परेशान करने से रोकने के लिए हमने जंगल क्षेत्र में रात को भी पट्रोलिंग (गश्त) करने के आदेश दिए हैं।'