प्रमुख संवाददाता, नई दिल्ली: राष्ट्रीय राजधानी में पिछले 3 साल में हर घंटे 3 पेड़ काटे गए। यह अनुमान केवल उन पेड़ों के बारे में है, जिन्हें काटने के लिए वन विभाग से मंजूरी ली गई। दिल्ली हाई कोर्ट में दाखिल विभाग के हलफनामे के मुताबिक, पिछले तीन साल में यहां 77420 पेड़ काटे गए। अब कोर्ट ने विभाग को उन पेड़ों के बारे में बताने का निर्देश दिया है, जिनकी कटाई अवैध तरीके से हुई, या जो आंधी-तूफान में गिर पड़े।

विभाग का यह हलफनामा जस्टिस नजमी वजीरी की बेंच के सामने दाखिल किया गया, जो शहर में पेड़ों के संरक्षण को लेकर दायर अवमानना केस की सुनवाई कर रहे हैं। रिपोर्ट के मुताबिक, 2019, 2020 और 2021 में 77420 पेड़ों को काटने की मंजूरी दी गई। केस दायर करने वाले वकील ने इस पर सवाल उठाया। उन्होंने कहा कि अवैध रूप से काटे गए पेड़, जंगलों में सफाई के दौरान कटे पेड़ और उन पेड़ों का आंकड़ा इसमें नहीं हैं, जो आंधी-तूफान के दौरान गिर गए। वकील ने कहा कि यदि ऐसे पेड़ों को भी गिना जाए तो संख्या 77 हजार के मौजूदा आंकड़े से दोगुनी या चार गुणा अधिक होगी।

Chhattisgarh : बेमेतरा में इस पेड़ की निकाली गई शव यात्रा, जानिए क्‍या है वजह
ये शहर 77,000 पेड़ों की कटाई को बर्दाश्त नहीं कर सकता। इस टिप्पणी के साथ कोर्ट ने वन विभाग से वकील द्वारा उठाए गए सवालों का जवाब मांगा और उसे अलग से हलफनामा दायर कर इसकी जानकारी देने का निर्देश दिया। याचिकाकर्ता के वकील ने कोर्ट को बताया कि एक इलाके में जब ग्रीन सेंसस (पेड़ों की गणना) हुई, तो वहां पर 77 पेड़ गुम मिले। इस आंकड़े को जब अथॉरिटीज से वेरीफाई किया गया तो गुम पेड़ों की संख्या बढ़कर 177 हो गई।

मौजूदा अवमानना याचिका नीरज शर्मा नाम के व्यक्ति की है। उन्होंने ईस्ट दिल्ली के विकास मार्ग इलाके में पेड़ों को संरक्षण देने में प्राधिकारियों की कथित लापरवाही का मुद्दा उठाया है। सुनवाई के दौरान जस्टिस वजीरी ने यहां हरियाली बढ़ाने को लेकर गंभीरता दिखाई। कुछ खास जगहों पर पेड़ लगाए जाने के मुद्दे पर विचार किया। बेंच ने कहा कि वह अवमानना याचिका पर 13 जुलाई को सुनवाई करेगी और उसी के आधार पर आदेश पारित करेगी।