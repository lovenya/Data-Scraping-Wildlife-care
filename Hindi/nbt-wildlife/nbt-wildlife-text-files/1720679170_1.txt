Assam forest officials rescue leopard: 'बिग कैट्स' यानि शेर, बाघ, तेंदुआ, स्नो लेपर्ड आदि जंगल की दुनिया के बेताज शिकारी हैं! इनसे बचना मुमकिन ही नहीं, नामुमकिन होता है। इंसान भी इनसे दूरी बनाकर ही रहते हैं। लेकिन भैया... बढ़ता कंकरीट जंगल हरियाली को खा रहा है। ऐसे में जंगली जानवर भटते हुए इंसानी बस्तियों में पहुंच जाते हैं। हाल ही, 'असम वन विभाग' ने ट्विटर पर एक वीडियो शेयर किया, जिसमें फॉरेस्ट अधिकारी गुवाहाटी के पांडु लोको कॉलोनी में भटक गए एक तेंदुए को रेस्क्यू करते दिख रहे हैं। यह वीडियो सोशल मीडिया पर खूब देखा जा रहा है। क्योंकि जिस तरह से एक फॉरेस्टर पेड़ पर चढ़कर तेंदुए को नीचे लाता है, वो दृश्य आसानी से देखने को नहीं मिलता!

तेंदुए को उतारने के लिए पेड़ पर चढ़ा फॉरेस्टर

तेंदुए के रेस्क्यू का यह वीडियो @assamforest ट्विटर हैंडल से 19 अप्रैल को शेयर किया गया। उन्होंने कैप्शन में बताया, 'एक तेंदुआ गुवाहाटी के 'लोको कलोनी ऑफ पांडु' में भटक गया था, जिसे सफलतापूर्वक रेस्क्यू कर लिया गया है।' इस क्लिप को खबर लिखा जाने तक दो सौ से अधिक व्यूज और कुछ लाइक्स मिले हैं।

लोगों की भीड़ पहुंची इस रेस्क्यू को देखने

इसके साथ ही फॉरेस्ट डिपार्टमेंट ने एक और क्लिप शेयर किया है। इसमें देखा जा सकता है कि इस रेस्क्यू ऑपरेशन को देखने के लिए लोगों की भीड़ पेड़ के नीचे खड़ी है, वहीं कुछ फॉरेस्ट अधिकारी जाल पकड़े मौजूद हैं। तभी पेड़ पर चढ़ा शख्स बड़ी सावधानी से तेंदुए को ऊपर से धक्का देता है, तो वह सीधा जाल में जा गिरता है। रेस्क्यू की इस प्रक्रिया के दौरान तेंदुआ बेहोश नजर होता है।

इलाज के भेज दिया गया चिड़ियाघर

स्थानीय मीडिया रिपोर्ट्स के अनुसार, रेस्क्यू के बाद तेंदुए को इलाज के लिए असम के चिड़ियाघर में ट्रांसफर कर दिया गया है। वहीं रिपोर्ट्स में यह भी कहा गया है कि मंजू भट्टाचार्य नाम की एक 50 वर्षीय महिला पर मंगलवार सुबह मालीगांव इलाके में तेंदुए ने हमला किया था, जिसे गुवाहाटी मेडिकल कॉलेज और अस्पताल (जीएमसीएच) ले जाया गया।

इस छलांग ने जीता था लोगों का दिल

इससे पहले सोशल मीडिया पर टाइगर की जबरदस्त छलांग का एक वीडियो चर्चा में था। दरअसल, IFS अधिकारी द्वारा शेयर किया गया ये वीडियो पुराना था, जिसे उस वक्त फिल्माया गया था जब इस बाघ को रेस्क्यू करने के बाद सुंदरबन में छोड़ा गया था। जब उसे रिहा किया गया तो वह बोट पर था। ऐसे में वह इतनी दमदार छलांग मारकर पानी में कूदा कि वीडियो इंटरनेट पर छा गया। बाघ के तैरने का कौशल देखकर भी लोग इम्प्रेस हुए थे।