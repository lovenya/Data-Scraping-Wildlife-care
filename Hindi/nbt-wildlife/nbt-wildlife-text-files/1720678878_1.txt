रवि प्रकाश सिंह रैकवार, नोएडा
पहले मानव नदियों के किनारे निवास स्थान बनाता था, क्योंकि पशु-पक्षी और मानव को प्रचुर मात्रा में पानी नदी से ही मिलना संभव था। धीरे-धीरे जनसंख्या में इजाफा हुआ और नदियों से सुदूर जगहों पर भी लोग पलायन करने लगे। जंगलों और झीलों के आसपास कंक्रीट के जंगल बसने लगे, जिससे कई प्रकार के पशु-पक्षी और वनस्पति विलुप्त होने के कगार पर पहुंच गए।

यमुना के किनारे बसे नोएडा और ग्रेनो जैव विविधता और ईको टूरिज्म से भरपूर हैं। ओखला पक्षी विहार, सूरजपुर और धनौरी वेटलैंड में हर साल बीस हजार से ज्यादा पक्षी दस्तक देते हैं। वन्यजीवों की सुरक्षा और उनकी कम होती संख्या को बढ़ाने के संकल्प के साथ संयुक्त राष्ट्र संघ की ओर से तीन मार्च 2013 को विश्व वन्यजीव दिवस मनाने का निर्णय किया गया था।

स्थानीय वन्य जीवों पर गहराए संकट के बादल
गौतमबुद्ध यूनिवर्सिटी के प्रो. एनपी मलकनिया बताते हैं कि ग्रेनो और नोएडा का इलाका कभी हिरण, नीलगाय,लोमड़ी और लकड़बघ्‍घा की मौजूदगी से गुलजार रहता था। धीरे-धीरे इनकी संख्या में कमी आने लगी। तीन से चार दशक पहले की तुलना में अब इनकी संख्या आधी रह गई है। पानी की कमी की वजह से स्थानीय बटेर, तीतर, तोते और कबूतर की संख्या में भी कमी आई है। सारस की संख्या कभी इन इलाकों में अनुमान से अधिक थी, लेकिन अब इनका कुनबा लगातार सिमट रहा है।

स्थानीय पशु-पक्षी की संख्या में कितनी कमी आई, इसकी वास्तविक संख्या बता पाना मुश्किल है। वन्यजीवों के संरक्षण के लिए कोई ठोस कदम नहीं उठाया गया कि गिद्ध की तरह एक दिन सभी वन्यजीव सिर्फ गिनती में रह जाएंगे।

हम ऐसे खुद कर सकते हैं पहल
हमारी जिम्मेदारी है कि हम अपने आसपास के बारे में जागरूकता फैलाने, पौधारोपण अभियान में स्वेच्छा से काम करें। हरियाली को अपनाएं, पर्यावरण के अनुकूल तरीके अपनाएं। प्राकृतिक संसाधनों का विवेकपूर्ण उपयोग करें। धरती के विविध वन्य जीवन की रक्षा के लिए पानी, भूमि आदि उपलब्ध कराएं। एक जीवंत निवास स्थान सुनिश्चित करना वन्यजीवों की रक्षा के लिए महत्वपूर्ण है।

लोगों में नहीं है कानून का डर
वन्यजीव संरक्षण के उल्लंघन पर सरकार की ओर से कई प्रकार के कठोर नियम बनाए हैं, लेकिन धरातल पर इनका असर दिखता नहीं है। डीएफओ पीके श्रीवास्तव ने बताया कि भारत सरकार ने वर्ष 1972 में भारतीय वन्य जीव संरक्षण अधिनियम पारित किया था। इसका मकसद वन्यजीवों के अवैध शिकार, मांस और खाल के व्यापार पर रोक लगाना था। इसे वर्ष 2003 में संशोधित किया गया। नियम का उल्लंघन करने पर तीन साल से सात साल तक की सजा का भी प्रावधान है। कड़े नियम होने के बावजूद हर साल जिले में हजारों पशु-पक्षियों का अवैध शिकार किया जाता है।

ब्रीडिंग सेंटर और संरक्षण स्थल का बढ़ाना होगा दायराशारदा यूनिवर्सिटी की डॉ. सुमन कुमार के अनुसार वन्यजीव की संख्या अगर बढ़ानी है तो ब्रीडिंग सेंटर सहित उन स्थानों की संख्या और दायरा भी बढ़ाना होगा। जहां वन्य जीवों के लिए अनुकूल माहौल हो। चिड़ियाघर में वन्य जीवों का सरवाइवल रेट 80 से 90 फीसद होता है, जबकि जंगलों में सरवाइवल रेट इससे बहुत कम है।