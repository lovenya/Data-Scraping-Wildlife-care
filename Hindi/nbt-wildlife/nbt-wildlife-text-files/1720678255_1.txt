अलवर
राजस्थान के अलवर जिले में स्थित सरिस्का टाइगर रिजर्व क्षेत्र से खुशखबरी आई है। इस खुशखबरी से सरिस्का के वनकर्मियों में जश्न का माहौल है। इस जश्न का मुख्य कारण एसटी-10 बाघिन द्वारा जन्म दिए गए तीन शावकों का देखा जाना है। दो बाघों के शिकार के बाद सरिस्का में इनकी संख्या में आई कमी ने वन्यजीव प्रेमियों के अलावा यहां के वनकर्मियों को भी चिंतित कर रखा था। लेकिन अब एक साथ तीन नन्हें शावकों के दिखने से सभी के चेहरे खिले हुए हैं।

जानकारी के अनुसार, वन विभाग की एक टीम सरिस्का टाइगर रिजर्व के तालवृक्ष रेंज के पास के इलाकों में ट्रेकिंग कर रही थी, जब उन्होंने एक पुलिया के किनारे शावकों की आवाज सुनी। जब वनकर्मी सावधानी से नीचे उतरे तो उन्होंने वहां तीन शावकों को देखा। टीम के साथ मौजूद डीएफओ हेमंत गुप्ता ने हमारे सहयोगी टाइम्स ऑफ इंडिया को बताया कि नवंबर में रेडियोकॉलर लगाए जाने के बाद पिछले कुछ दिनों से यह देखने को मिल रहा था कि बाघिन एसटी-10 एक ही स्थान पर स्थिर है। इस बात ने अच्छी खबर मिलने की उम्मीद जगाई थी। उन्होंने कहा, 'साल 2014 में बाघिन ने दो शावकों (बाघ एसटी -11 और बाघिन एसटी -12) को जन्म दिया था। एसटी -11 को इसी साल की शुरुआत में शिकारियों ने मार डाला था।'

अधिकारी ने बताया, 'जबसे एसटी-10 के गर्भवती होने की जानकारी हमें मिली थी, तभी से हम उस पर लगातार नजर बनाए हुए थे। एक स्पेशल ट्रैकिंग टीम लगातार उसका पीछा कर रही थी।’ उन्होंने बताया कि शावक लगभग 15 दिन के हो चुके हैं और उनपर नजर रखने का जिम्मा एक स्पेशल टीम को सौंपा गया है। यह टीम उस इलाके पर नजर बनाए हुए है, जहां तीनों शावक मौजूद हैं। हाल ही में तीन बाघों की मौत के बाद तीन शावकों के जन्म से सरिस्का टाइगर रिजर्व में खुशी का माहौल है।

जानकारी के अनुसार, तीन में से दो बाधों एसटी -11 और एसटी -5 को शिकारियों ने मार डाला था। जबकि एसटी -6 के साथ लड़ाई के दौरान एसटी-4 की मौत हो गई थी। अधिकारियों के अनुसार, इस समय टाइगर रिजर्व में बाघों की संख्या कुल मिलाकर 19 हो गई है। इनमें तीन बाघ, आठ बाघिन और आठ शावक हैं। सरिस्का फाउंडेशन के दिनेश दुर्रानी ने कहा कि यह देशभर के वन्यजीव प्रेमियों के लिए बहुत अच्छी खबर है। उन्होंने कहा कि इस साल तीन बड़ी बिल्लियों की मौत हो गई थी, लेकिन आठ शावक भी पैदा हुए थे।

इस खबर को अंग्रेजी में पढ़ने के लिए यहां क्लिक करें