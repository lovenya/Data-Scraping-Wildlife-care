चिड़ियाघर हो या फिर वाइल्‍डलाइफ सेंचुरी अमूमन लोगों की पहली पसंद होते हैं। खाली समय में यहां घूमना भी अच्‍छा लगता है लेकिन कभी-कभी हमारी जरा सी लापरवाही से वहां रह रहे वन्‍यजीवों की कितनी परेशानी होती है, हम इस बात को नजरअंदाज कर देते हैं। तो इस बार जब भी आप किसी ऐसी जगह जाएं, जहां पर वन्‍यजीव रहते हैं तो कुछ बातों का ख्‍याल जरूर रखें। इससे आपका घूमना भी होगा और वन्‍यजीवों को किसी तरह की परेशानी भी नहीं होगी।

खाने को न दें

जब भी किसी चिड़ियाघर या फिर वाइल्‍डलाइफ सेंचुरी में जाएं तो वन्‍यजीवों को खाने के लिए कुछ न दें क्‍यूंकि वन्‍यजीवों का अलग आहार होता है, जिसके मुताबिक उन्‍हें खाना दिया जाता है। ऐसे में जो आप खाते हैं, हो सकता है उसे खाने से उनकी तबियत खराब हो जाए।

बाड़ों से दूर रहें

चिड़ियाघर जाएं तो ध्‍यान रखें कि कभी भी वन्‍यजीवों के बाड़ों के करीब न खड़े हों, उन्‍हें दूर से ही देखें। कई ऐसे वन्‍यजीव होते हैं जो अक्‍सर कुछ अलग सा होता देखकर कूदने का प्रयास करते हैं, इससे आपको भी नुकसान पहुंच सकता है। दूसरा ये भी है कि अगर गलती से आपका पैर फिसल गया तो आप बाड़े में गिर सकते हैं, जो कि जानलेवा साबित हो सकता है। अगर आपके साथ बच्‍चे हैं तो इस बात का ख्‍याल रखें कि वो बाड़े से दूर ही रहें।



वन्‍यजीवों को छेड़े नहीं

अक्‍सर होता है कि बच्‍चे या बड़े भी आवाज निकालकर वन्‍यजीवों का ध्‍यान अपनीं ओर खींचने का प्रयास करते हैं, तो ऐसा हरगिज न करें। हो सकता है कि वन्‍यजीव बाड़े में सो रहे हों या आपकी तरफ न देख रहे हों तो उनका ध्‍यान खींचने के लिए कंकड़ या कुछ और उनपर कतई न फेंके। इससे वन्‍यजीवों को तो नुकसान होगा ही साथ ही हो सकता है कि खुद को असहज महसूस करके वन्‍यजीव कूदने का प्रयास करे। ये दोनों के लिए ही नुकसानदेय साबित हो सकता है।



डस्‍टबिन का प्रयोग

चिड़ियाघर या वाइल्‍डलाइफ सेंचुरी जाने पर ख्‍याल रखें कि आप जो कुछ भी खाएं, उसका रैपर या लिफाफा किसी बाड़े में न डालें बल्कि वहां रखे डस्‍टबिन का प्रयोग करें। इससे वहां की स्‍वच्‍छता में भी आपका योगदान होगा और वन्‍यजीवों को कोई नुकसान नहीं होगा। देखा गया है कि अक्‍सर लोग बाड़ों में रैपर फेंक देते हैं, इससे वन्‍यजीव उसे खा लेते हैं और बीमार पड़ जाते हैं। ऐसे में जरूरी है कि आप उन बेजुबान वन्‍यजीवों की सेहत का भी ख्‍याल रखें।