लखीमपुर-खीरी
उत्तर प्रदेश के इकलौते नैशनल पार्क दुधवा अब दुनियाभर के पर्यटकों को आकर्षित करेगा। यह दावा भारतीय वन सेवा के वरिष्ठ अधिकारी और देश के जाने माने वाइल्डलाइफ एक्सपर्ट रमेश पांडेय ने इस नैशनल पार्क के फील्ड डायरेक्टर का कार्यभार संभालने के बाद कहा। सोमवार को उन्होंने इस पद पर अपना कार्यभार संभाला। रमेश पांडेय को वन्य जीवन के क्षेत्र में दिए जाने वाले विश्व के प्रतिष्ठत पुरस्कारों से सम्मानित किया जा चुका है।

दुधवा नैशनल पार्क उत्तर प्रदेश का अकेला नैशनल पार्क है, यहां वन्य जीवों के अलावा तमाम तरह के पक्षी और वनस्पतियां है जिसकी वजह से आज भी इसे देश के सर्वाधिक जैव विविधता वाले इलाकों में शुमार किया जाता है। पिछले कुछ साल में जंगल कटाई और शिकार के चलते सबकुछ कम होने से देशभर के पर्यावरण प्रेमियों की चिंता को देखते हुए प्रदेश सरकार ने इसकी जिम्मेदारी एक ऐसे अफसर को सौंपी हैं, जो काम की बदौलत कर्तनियाघाट और चूका के साथ पीलीभीत को दुनिया के ईको पर्यटन के मैप पर लाने में प्रमुख भूमिका निभाई।

इतना ही नहीं रमेश पांडे के प्रयासों के चलते पीलीभीत को देश का 45 वां टाइगर रिजर्व घोषित किया गया था। देश के वन्य जीव अभ्यारणों में कर्तनियाघाट टाइगर रिजर्व को प्रुमख स्थान दिलाने में भी उनकी प्रमुख भूमिका रही थी। दुधवा से पहले रमेश पांडे की तैनाती आगरा प्रभाग में थी, जहां उन्होंने जंगल के रास्ते हो रही खनिजों की तस्करी रोकने में महत्वपूर्ण काम किया था।

वन्य जीवन के क्षेत्र में दिए जाने वाले विश्व के प्रतिष्ठत पुरस्कारों से सम्मानित रमेश पांडे को दो बार लगातार 2001 और 2002 में उत्तर प्रदेश सरकार ने वन संरक्षण और ऑपरेशन ग्रीन के लिए अवॉर्ड दिया था। भारत में टाइगर के शिकार का पहला संगठित संसारचंद गिरोह का पर्दाफाश रमेश पांडे ने सीबीआई के साथ मिल कर किया था। उन्हें 2001 में टाइगर व वन्य जीव संरक्षण के लिए डब्लूडब्लूएफ ने सम्मानित किया था। वर्ष 2010 में उन्हें दोहा, कतर में प्रतिष्ठित क्लार्क आर बॉविन सम्मान दिया गया था