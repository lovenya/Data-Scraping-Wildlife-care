फिरोजाबाद
उत्तर प्रदेश के फिरोजाबाद जिले के मोहब्बतपुर गांव में एक मगरमच्छ निकलने से हड़कंप मच गया। एक घर के शौचालय में मिले पांच फुट के इस मगरमच्छ को देखते ही घरवालों के होश उड़ गए। देखते ही देखते भीड़ जमा हो गई और हर कोई सकते में आ गया। आखिर में एक एनजीओ की मदद से मगरमच्छ को सुरक्षित यमुना नदी में छोड़ दिया गया।सामने आई तस्वीरों के मुताबिक, मगरमच्छ शौचालय में घुस गया था। बताया गया कि इस मगरमच्छ को गांव के पास ही एक तालाब में कई बार देखा गया था। यह मगरमच्छ तालाब से निकलकर घर के शौचालय में घुस गया था। घरवालों ने मगरमच्छ देखा तो सन्न रह गए। हालांकि, उन्होंने चालाकी दिखाई और शौचालय का गेट बंद कर दिया, जिससे मगरमच्छ को वहीं रोक लिया जाए।

सुरक्षित रेस्क्यू के बाद नदी में छोड़ा
पहले वन विभाग फिर एनजीओ वाइल्ड लाइफ एसओएस को सूचना दी गई। इस टीम के चार लोग पिंजरे के साथ मौके पर पहुंचे और सुरक्षित तरीके से मगरमच्छ को रेस्क्यू कर लिया। वाइल्ड लाइफ एसओएस की टीम मगरमच्छ को यमुना किनारे ले गए और पूरी सुरक्षा के साथ नदी में छोड़ दिया।

लोगों की सावधानी का नतीजा यह रहा कि मगरमच्छ सुरक्षित रहा। जब तक वाइल्ड लाइफ एसओएस की टीम नहीं आई, तब तक शौचालय में ही बंद होने के कारण मगरमच्छ को भी कोई नुकसान नहीं पहुंचा और उसने लोगों को भी किसी भी तरह का कोई नुकसान नहीं पहुंचाया। वाइल्डलाइफ एसओएस की टीम ने भी ग्रामीणों की तारीफ की।

देश-दुनिया और आपके शहर की हर खबर अब Telegram पर भी। हमसे जुड़ने के लिए यहां क्‍ल‍िक करें और पाते रहें हर जरूरी अपडेट।