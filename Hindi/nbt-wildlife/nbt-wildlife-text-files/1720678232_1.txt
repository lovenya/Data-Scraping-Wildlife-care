नई दिल्ली
भारत के अर्शदीप सिंह को प्रतिष्ठित वाइल्डलाइफ फटॉग्रफर ऑफ द इयर 2018 के जूनियर कैटिगरी में विजेता चुना गया है। ब्रिटेन के नैचरल हिस्ट्री म्यूजियम की तरफ से आयोजित इस सालाना वाइल्डलाइफ फटॉग्रफी कॉम्पटिशन में अर्शदीप को '10 इयर्स ऐंड अंडर' कैटिगरी में विजेता चुना गया है। उन्हें यह खिताब उनके फोटो 'पाइप आउल्स' के लिए मिला है।
(इसी तस्वीर के लिए अर्शदीप को मिला अवॉर्ड, फोटो arshdeep.in से साभार)

तस्वीर के पीछे की कहानी
अर्शदीप सिंह ने इस तस्वीर को पंजाब के कपूरथला में अपने कैमरे में कैद किया था। दरअसल, वह अपने पिता के साथ कार में सफर कर रहे थे, तभी उन्होंने 2 उल्लूओं को उड़ते हुए एक पाइप में घुसते देखा। उन्होंने यह बात अपने पिता रणदीप सिंह को बताई तो उनके पिता ने कार रोक दी। करीब आधे घंटे के इंतजार के बाद दोनों उल्लू पाइप के बाहर झाकते नजर आए और अर्शदीप ने इस पल को अपने कैमरे में खूबसूरती से कैद कर लिया।

कौन हैं अर्शदीप
महज 10 साल के अर्शदीप सिंह भारत के उभरते वाइल्डलाइफ फटॉग्रफर हैं। वह जालंधर के मॉडल टाउन में रहते हैं। उनके पिता रणदीप सिंह भी वाइल्डलाइफ फटॉग्रफर हैं। महज 6 साल की उम्र से ही अर्शदीप वाइल्डलाइफ और नेचर फटॉग्रफी करने लगे। उन्होंने अपनी वेबसाइट arshdeep.in पर अपने परिचय में बताया है कि वाइल्डलाइफ फटॉग्रफी उनका जुनून है और प्रकृति व वाइल्डलाइफ का संरक्षण उनका उद्देश्य है।