सोचिए कितना खूबसूरत नजारा होगा, जहां एक ही जगह आपको प्रकृति के सारे रंगों से रूबरू होने का मौका मिले। यानी कि आपको समुद्र किनारे बैठकर उसकी लहरों को महसूस करने का मौका भी मिले और उसी शहर में आप वाइल्‍डलाइफ सेंचुरी भी देख सकें। मतलब एक ही जगह पर आपके ट्रैवल की मस्‍ट टू विजिट लिस्‍ट की प्रॉयरिटी भी पूरी हो और आपके दूसरे ट्रैवल डेस्टिनेशन पर भी जाने का मौका मिले। तो आइए आपको रूबरू करवाते हैं ओडिशा की शानदार वाइल्‍डलाइफ सेंचुरी से।

डेबरीगढ़ वाइल्‍डलाफ सेंचुरी

ये सेंचुरी टाइगर, लेपर्ड, हाइना, स्‍पॉटेड डियर, लकड़बग्‍घा के साथ ही प्रवासी पक्षियों का घर है। इसके अलावा चार सींगों वाले इनडेंज्‍रड कैटिगरी के हिरन भी यहां पाए जाते हैं। बता दें कि इसे और भी ज्‍यादा विशेष इसलिए माना जाता है क्‍यूंकि इसी घने जंगल में राज्‍य के प्रसिद्ध स्‍वतंत्रता सेनानी सुरेंद्र साई ने ब्रिटिश हुकूमत के खिलाफ विद्रोह की योजना बनाते समय शेल्‍टर लिया था। यहां साल भर पर्यटकों का जमावड़ा लगा रहता है। खासतौर पर सर्दियों के समय यहां अधिक भीड़ रहती है।


सुनाबेड़ा वाइल्‍डलाइफ सेंचुरी

यूं तो सारी वाइल्‍डलाइफ सेंचुरी बेहतरीन होती हैं लेकिन सुनाबेड़ा इसलिए भी खास है क्‍यूंकि यहां घाटियां, पहाड़ी मैदान और 11 वॉटरफॉल्‍स हैं। इसके अलावा आप यहां पर टाइगर्स, स्‍वैंप डियर, स्‍लॉथ डियर, बार्किंग डियर, लेपर्ड और लंगूर भी देख सकते हैं। इनके बीच आपको गिद्ध, पहाड़ी मैना के साथ ही अन्‍य पक्षी देखने को मिलेंगे। खास बात यह है कि यहां आपको जंगली भैंसों की प्रजाति भी देखने को मिलेगी जो कि पास के जंगल से यहां आती है।


सतकोसिया टाइगर रिजर्व

इस सेंचुरी में आपको मगरमच्‍छ और घड़ियाल के अलावा स्‍तनधारियों की 38 प्रजातियां देखने को मिलेंगी। इसके अलावा हाथी, तेंदुआ, जंगली कुत्‍ते, जंगली सियार, बड़ी-बड़ी गिल‍हरियां और तमाम टाइगर देखने को मिलेंगे। आप यहां नदी किनारे बैठकर पक्षियों और स्‍तनधारियों की ऐक्टिविटीज को भी देख सकते हैं।




हैदागढ़ वाइल्‍डलाइफ सेंचुरी

ये उड़ीसा की एक और बेहद लुभावनी वाइल्‍डलाइफ सेंचुरी है। इसकी स्‍थापना 1978 में हुई थी। यहां से निकलने वाली सालंदी नदी इस जंगल के लिए लाइफलाइन मानी जाती है। बता दें कि इस नदी पर एक डैम भी बना है, जिसे सालंदी डैम के नाम से जाना जाता है। यह एक पॉप्‍यूलर वाइल्‍डलाइफ डेस्टिनेशन है। यहां सर्दियों में खूब पर्यटक आते हैं। इसके अलावा गर्मियों में यहां आने के लिए सलाह नहीं दी जाती है।




कोटागढ़ वाइल्‍डलाइफ सेंचुरी

यह सेंचुरी उड़ीसा के कंधमाल जिले में स्थित है। यह विशेष रूप से हाथियों, हिरनों और टाइगर के लिए प्रसिद्ध है। यह स्‍तनधारी और सरीसृप प्रजातियों का घर मानी जाती है। इसके अलावा यहां पक्षीशाला भी है। जहां अनेकों प्रकार के पक्षी देखने को मिलेंगे। तो अगर आपने अभी तक इस जगह के बारे में नहीं सुना है तो यहां जरूर जाएं। इस सेंचुरी में आपको नेचर के अलग-अलग रंग देखने को मिलेंगे।



गहीरमथा मरीन सेंचुरी

यह उड़ीसा की इकलौती टर्टल सेंचुरी है। यहां हर साल लाखों ऑलिव रिडले टर्टल हिंद महासागर, प्रशांत महासागर और अटलांटिक महासागर पार करके यहां पहुंचते हैं और यहां समूह में अंडे देते हैं। बता दें कि यह कछुओं की लुप्‍तप्राय प्रजाति है। कछुओं को संरक्षण देने और उनकी प्रजातियों को बचाने के लिए उड़ीसा सरकार ने 1979 में इस जगह को टर्टल सेंचुरी घोषित किया, ताकि यहां आने वाले कछुओं के अंडों को संरक्षण प्रदान किया जा सके।