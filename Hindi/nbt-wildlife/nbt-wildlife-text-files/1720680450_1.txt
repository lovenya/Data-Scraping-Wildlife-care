रायपुर: छत्तीसगढ़ के सारंगढ़-बिलाईगढ़ जिले के गोमर्डा वन्यजीव अभयारण्य में करंट की चपेट में आने से एक बाघ की मौत के मामले में बड़ी कार्रवाई हुई है। इस मामले के सामने आने के बाद पांच लोगों को गिरफ्तार किया गया है। एक वन अधिकारी ने यह जानकारी दी। उन्होंने बताया कि इस संबंध में एक वन कर्मचारी को निलंबित कर दिया गया और दो अधिकारियों को कारण बताओ नोटिस जारी किया गया है।वन अधिकारी ने कहा, ‘‘दिसंबर के दौरान अभयारण्य में एक बाघ की गतिविधि की सूचना मिली थी, जिसके बाद बाघ की निरंतर निगरानी के लिए एक विशेष बाघ संरक्षण बल (एसटीपीएफ) का गठन किया गया था। 12 जनवरी के बाद उसके पैरों के निशान नहीं देखे गए।’’

तीन लोगों को पहले हिरासत में लिया गया
उन्होंने कहा, ‘‘एक गुप्त सूचना के आधार पर 24 जनवरी को तीन लोगों को हिरासत में लिया गया था। सूचना मिली थी कि घोरघंटी गांव के पास एक बाघ की मौत हो गई है। हिरासत में लिए गए तीन लोगों ने खुलासा किया कि बाघ की मौत बिजली के एक तार के संपर्क में आने से हुई, जिसे उन्होंने जंगली भालू के शिकार के लिए बिछाया था।’’ उन्होंने बताया कि आरोपियों ने बाघ को जंगल में नदी के पास दफना दिया और शुक्रवार को शव खोदकर निकाला गया।
इसे भी पढ़ें-
अरावली रेंज के रेवाड़ी में पहली बार दिखा बाघ, राजस्थान के सरिस्का से चलकर पहुंचा, वन विभाग कर रहा निगरानी

किन-किन लोगों को किया गया गिरफ्तार
अधिकारी ने बताया कि मामले में घोरघंटी के रहने वाले सीताराम सिदार, रामचरण बरिहा, सहदेव बरिहा और बंशीलाल बरिहा के अलावा सालार गांव निवासी धनुराम साहू को गिरफ्तार किया गया है। वहीं, इस मामले में वन विभाग के अधिकारियों के खिलाफ कार्रवाई की गई है। अधिकारी ने बताया कि फिलहाल इस मामले में जांच जारी है।