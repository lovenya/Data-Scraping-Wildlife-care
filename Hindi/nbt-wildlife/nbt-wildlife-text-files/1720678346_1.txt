मुंबई
नैशनल बोर्ड ऑफ वाइल्डलाइफ ने 46,000 करोड़ की लागत वाले मुंबई नागपुर सुपर कम्यूनिकेशन एक्सप्रेसवे को मंजूरी दे दी है। गौर करने वाली बात यह है कि यह एक्सप्रेसवे तीन वाइल्डलाइफ सैंक्चुअरी के बीच से निकलेगा। इसके लिए बोर्ड ने केवल जो दो अहम शर्तें रखी हैं वह हैं- वहां से निकलने वाली गाड़ियां हॉर्न नहीं देंगी और जानवर के आराम से घूमने के लिए अंडरपास बनाए जाएंगे।

स्टैंडिंग कमिटी की बैठक 7 सितंबर को हुई थी। पर्यावरणविद जंगल और जनजीवन को होने वाली नुकसान की आशंका के चलते इस एक्सप्रेसवे के रास्ते में बदलाव की मांग कर रहे हैं। बता दें कि 701 किमी 8 लेन का एक्सप्रेसवे तांसा सैंक्चुअरी, काटेपुर्णा सैंक्चुअरी और करंजा सोहोल सैंक्चुअरी से होकर गुजरेगा जो ईको-सेंसिटिव जोन्स हैं।

इस प्रॉजेक्ट के लिए करीब 526 हेक्टेयर जंगल काट दिया जाएगा। इसमें से अकेले ठाणे जिले में 220 हेक्टेयर जंगल मौजूद है। बोर्ड ने यह भी कहा है कि जो भी इस प्रॉजेक्ट को करेगा वह मेलघाट टाइगर कन्जर्वेशन फाउंडेशन के तहत आने वाले 29.15 किलोमीटर रास्ते की कीमत का 2 प्रतिशत डिपॉजिट करेगा।

तांसा सैंक्चुऱी
'अस्पतालों के सामने भी बजाते हैं हॉर्न, यहां क्यों रुकेंगे?'
टॉप इन्वाइरनमेंटलिस्ट्स ने गुरुवार को कहा कि इन शर्तों का पालन कम होगा और उल्लंघन ज्यादा। कन्जर्वेशन ऐक्शन ट्रस्ट, डेबी गोयनका ने कहा कि ये शर्तें पेपर पर अच्छी हैं। उन्होंने कहा, 'लोग अस्पतालों, कोर्ट और यहां तक कि पुलिस कमिश्नर के ऑफिस के सामने भी हॉर्न बजाते रहते हैं। उन्हें रोकने वाला कोई नहीं। कोई ईकोसेंसिटिव जोन्स में हॉर्न बजाना कैसे बंद करेगा? उन्होंने बजाय नए अलाइनमेंट के मौजूदा हाइवे का विस्तार क्यों नहीं किया?'

एनजीओ वनशक्ति के हेड डी स्टालिन ने कहा कि एलिवेटेड सड़के बेहतर विकल्प होता। उन्होंने कहा कि हम आदतन हॉर्न बजाने वालों का देश हैं। ये सारी शर्तें केवल वाइल्डलाइफ बोर्ड को खुश करने के लिए बनाई गई हैं।

काटेपुर्णा सैंक्चुअरी
इसलिए हैं खास
तांसा में तांसा और मोदक सागर झीलें हैं जो मुंबई को पानी सप्लाइ करती हैं। यहां स्तनधाकी जीवों की 54 प्रजातियां और पक्षियों की 200 से भी अधिक प्रजातियां हैं। करंजा-सोहोल सैंक्चुरी काले हिरण के लिए मशहूर है जबकि काटेपुर्णा में चार सींग वाले हिरण पाए जाते हैं। महाराष्ट्र स्टेट रोड डिवेलपमेंट कॉर्पोरेशन ने देहरादून के वाइल्डलाइफ इंस्टिट्यूट ऑफ इंडिया (WII) के साथ वाइल्डलाइफ की सुरक्षा के लिए कदम सुझाने के लिए MOU पर साइन किया है।

कमिटी की बैठक में यह तय किया गया कि अंडरपास मेलघाट टाइगर रिजर्व के फील्ड डायरेक्टर की सुझाई जगहों पर बनाए जाएंगे। इसमें WII की तलाह ली जाएगी। अमरावती में जहां एक्सप्रेसवे करंजा-सोहोल के ईकोसेंसिटिव जोन से निकलेगा। अंडरपास के अलावा छोटे-बड़े पुलों की मरम्मत भी की जाएगी।