विजय कुमार गुप्ता
महराजगंज: उत्तर प्रदेश सरकार पूर्वांचल की पहली जंगल सफारी शुरू करने जा रही है। हिमालय के तराई में स्थित सोहगीबरवा वन्य जीव प्रभाग में डीएम सत्येंद्र कुमार की पहल के बाद पूर्वांचल का पहला जंगल सफारी सोहगीबरवा सेंचुरी में शुरू हो रहा है। गोरखपुर वन क्षेत्र से 1987 में अलग होकर वन्य जीव अभ्यारण्य बना सोहगीबरवा सेंचुरी नेपाल के चितवन पार्क और बिहार के वाल्मीकिनगर टाइगर रिजर्व के वाइल्ड लाइफ कॉरिडोर में शामिल है। तीनों वन क्षेत्र एक दूसरे से सटे हैं, जिसके कारण नेपाल के चितवन पार्क से गैंडा, भालू यहां आते रहते हैं। यही नहीं वाल्मीकि नगर टाइगर रिजर्व के बाघों की यहां साइटिंग होती रहती है। अब सोहगीबरवा सेंचुरी में शुरू हो रहे जंगल सफारी से पर्यटक यहां प्राकृतिक जैव विविधता के साथ-साथ यहां स्थित बौद्ध तीर्थस्थल का भी दीदार कर सकेंगे। जिला प्रशासन सारी तैयारियों को अंतिम रूप में देने में जुटा हुआ है। हाल ही में पांच अप्रैल को डीएम सत्येंद्र कुमार और डीएफओ पुष्प कुमार कांधला की अगुवाई में जंगल सफारी के लिए ड्राई रन भी हो चुका है। 9 अप्रैल से पर्यटक सोहगीबरवा सेंचुरी में जंगल सफारी का लुत्फ उठा सकेंगे।पहले फेज में दो सर्किट से शुरू हो रही जंगल सफारी
जैव विविधता के लिए मशहूर सोहगीबरवा वन्य जीव प्रभाग में जंगल सफारी की शुरुआत पहले फेज में दो सर्किट में शुरू हो रहा है। जिसमें चार रेंज- मधवलियां, दक्षिणी चौक, उत्तरी चौक और लक्ष्मीपुर रेंज में ही पर्यटकों को जंगल के दीदार का मौका मिलेगा। यहां पर्यटक 24 किलोमीटर अंदर जंगल में वन ग्राम 24 के लोगों का रहन-सहन देख सकेंगे। साथ ही भारत के पहले ट्राम वे रेल के लिए बने ट्राम वे चौराहा, कुसमहवा गेस्ट हाउस और ऐतिहासिक बौद्ध स्थल रामग्राम का दर्शन करेंगे।

जंगल सफारी में प्रवासी पक्षियों के साथ दिखेंगे दुर्लभ जानवर
जंगल सफारी में जिन दो रूटों का चयन किया गया है, उनमें सेंचुरी के चार रेंज मधवालियां, उत्तरी चौक, दक्षिणी चौक व लक्ष्मीपुर रेंज का जंगल है। इस रेंज में जंगल एक दूसरे से जुड़े हैं और इस क्षेत्र में चालीस तेंदुए हैं। इसके अलावा हिरण, चीतल और कई दुलभ वन्य जीव हैं। जंगल सफारी के लिए पहला रूट दक्षिणी चौक रेंज के कुसमहवा से मधवालियां तक रूट निर्धारित किया गया है। इस क्षेत्र में बेंत के घने जंगल भी हैं, जहां बाघ, तेंदुआ और मोर की साइटिंग होती रहती है।

दूसरा रूट बरगदवा की तरफ से सौ हेक्टेयर से अधिक क्षेत्रफल में फैले व प्रवासी पक्षियों के लिए मशहूर सिगरैना ताल, देईभार व मधवालियां रेंज तक बनाया गया है। यहां पर विदेशों से सिखपर, गैडवल, डार्टर, लालसर, सुर्खाब, टिल, मोरहेन्स आदि प्रवासी पक्षी आते हैं। इस संबंध में डीएम सत्येंद्र कुमार ने बताया कि सोहगीबरवा वाइल्ड लाइफ सेंचुरी में जंगल सफारी के लिए ड्राई रन कर सभी छोटी छोटी दिक्कतें जो जंगल सफारी के दौरान हो सकती हैं उनको दुरूस्त कर दिया गया है। उन्होंने कहा कि पर्यटकों को देखने के लिए जो सबसे विशेष चीजें हैं, जो अन्य वाइल्ड लाइफ सेंचुरी में नही होती हैं वो सिर्फ सोहगीबरवा सेंचुरी में है।

उन्होंने बताया कि यहां महात्मा बुद्ध से जुड़ा रामग्राम का स्तूप है। बुद्ध के महापरिनिर्वाण के बाद रामग्राम में उनके अस्थि-अवशेष के आठवें भाग को यहीं रखा गया है। जो कि अभी भी स्तूप में अपने मूल रूप में सुरक्षित है। और दूसरा यहां वन ग्राम 24 है, जहां वनटांगिया रहते हैं उनके जीवन दर्शन पर्यटक कर सकते हैं। लोगों का इसमें बहुत इंट्रेस्ट देखने को मिला है अभी तक 110 लोगों ने जंगल सफारी के लिए बुकिंग की है। जंगल सफारी की बुकिंग के लिए पर्यटक सोहगीबरवा वाइल्ड लाइफ सेंचुरी के फेसबुक पेज पर जाकर बुकिंग कर सकते हैं।

ऐतिहासिक स्थलों के भी दर्शन
दूसरे फेज में महात्मा बुद्ध के ननिहाल देवदह स्थल को भी जंगल सफारी से जोड़ने की तैयारी है। इस जंगल सफारी में सबसे खास बात यह है कि इसमें महात्मा बुद्ध से जुड़े रामग्राम स्थल का दर्शन सैलानी कर सकेंगे। क्योंकि महराजगंज में महात्मा बुद्ध से जुड़े बौद्ध स्थल के जीर्णोद्धार का काम आज तक बेहतर ढंग से नहीं किया जा सका है। जंगल सफारी में पर्यटकों के आने से इन स्थलों को अपने गौरव को प्राप्त करने की उम्मीद जगी है। जिले में देवदह-रामग्राम-कुंवरवर्ती स्तूप महात्मा बुद्ध से जुड़े ऐतिहासिक और पवित्र प्राचीन स्थल हैं लेकिन इन जगहों की पहचान अंतरराष्ट्रीय धरोहर के रूप में नहीं है। प्राचीन बौद्ध साहित्य से प्राप्त साक्ष्यों, चीनी यात्रियों फाहियान व ह्वेनसांग (युवान चुआंग) के वृतांत में और महराजगंज जिले के इन क्षेत्रों से प्राप्त पुरावशेषों से सिद्ध हुआ है कि बौद्धकाल में देवदह तथागत बुद्ध का ननिहाल और ससुराल भी यहीं था। रामग्राम स्थल पर महात्मा बुद्ध के कुशीनगर में महापरिनिर्वाण के बाद उनके अस्थि-अवशेष के आठवें भाग पर एक विशाल धातु चैत्य का निर्माण कराकर रामग्राम में ही रखा गया था। वहीं कुंवरवर्ती स्तूप वह स्थान है, जहां महात्मा बुद्ध अपने राजसी वस्त्र का त्याग किया था।

बता दें देवदह वर्तमान समय में नौतनवा तहसील में स्थित 'बनरसिया 'कला गांव नाम से जाना जाता है। रामग्राम वर्तमान समय में 'कन्हैया बाबा का थान' नाम से जाना जाता है, जो चौक बाजार के पीछे जंगल कोढ़िया में स्थित है। वहीं कुंवरवर्ती स्तूप वर्तमान समय में 'कुंवर बाती का थान' नाम से जाना जाता है, जो महराजगंज से चिउटहा होते हुए सिसवा बाजार जाने वाले मार्ग पर स्थित है।

इको टूरिज्म से महराजगंज को मिलेगी अंतरराष्ट्रीय पहचान माना जा रहा है कि सोहगीबरवा वन्य जीव प्रभाग में जंगल सफारी शुरू होने के बाद महराजगंज जिले को अंतरराष्ट्रीय पटल पर पहचान बढ़ेगा। यह पहला मौका होगा, जब पर्यटक महराजगंज में महात्मा बुद्ध से जुड़े ऐतिहासिक स्थल रामग्राम का दर्शन करेंगे। रामग्राम में महात्मा बुद्ध के अस्थि-अवशेष के आठवें भाग पर एक विशाल धातु चैत्य का निर्माण हुआ था। वर्तमान समय में रामग्राम के धातु चैत्य पर स्थानीय लोग 'कन्हैया बाबा का थान' के रूप में पूजा करते हैं। यहां पर धातु चैत्य के पीछे सात पुष्करिणी (छोटे जलाशय) भी स्थित हैं। ऐसी मान्यता है कि प्राचीन काल में इसी पुष्किरिणी के जल से देवों के जलाभिषेक होते थे। जंगल सफारी में यहां धातु चैत्य का पर्यटक परिक्रमा कर पुष्किरिणी किनारे बैठ ध्यान करेंगे। वहीं सफारी में रामग्राम के दर्शन के बाद इसे बौद्ध सर्किट से जोड़ने की उम्मीद है। यदि इसे बौद्ध सर्किट से जोड़ दिया जाएगा तो यहां पर देश-विदेश से पर्यटक पहुंचने लगेंगे।