नई दिल्ली
वन विभाग ने सूरजकुंड-पाली रोड पर प्रस्तावित वाइल्ड लाइफ कॉरिडोर का सर्वे पूरा कर लिया है और इससे बनाने के लिए अपने सुझाव सब्मिट कर दिए हैं। यह कॉरिडोर असोला भाटी वाइल्ड लाइफ सैंक्चुरी के पास बनाने का प्रस्ताव है। बॉम्बे नेचुरल हिस्ट्री सोसायटी के दिल्ली हेड सोहेल मदान के अनुसार, पिछले पांच सालों के दौरान करीब पांच तेंदुओं की सड़क पार करते हुए मौत हुई है।28 जून को दो साल की मादा तेंदुए की मौत के बाद वन विभाग ने वाइल्ड लाइफ कॉरिडोर बनाने की बात की थी। यह मादा तेंदुआ दिल्ली-हरियाणा बॉर्डर के पास पाली रोड पर एक गाड़ी से टकरा गई थी। वन विभाग के अनुसार, इस प्रोजक्ट पर हरियाणा से भी बातचीत चल रही है क्योंकि अरावली के आसपास इस तरह के हादसे वहां भी होते हैं।

DMRC ने दिया अंडरपास बनाने का सुझाव
वन विभाग के अधिकारी के अनुसार, 28 जून की घटना के बाद पाली-सूरजकुंड रोड पर जंगली जानवरों को एक सुरक्षित रास्ता देने के मकसद के साथ हमने डीएमआरसी को एक फिजिबिलिटी सर्वे करने के लिए कहा था। डीएमआरसी ने अंडरपास बनाने का सुझाव दिया है। वन विभाग के अनुसार, इस हफ्ते की शुरुआत में हमने चीफ वाइल्डलाइफ वॉर्डन को अपने सुझाव सब्मिट कर दिए हैं। इस मुद्दे को प्राथमिकता के आधार पर लिया जा रहा है। अधिकारी के अनुसार, सूरजकुंड-पाली रोड का एक छोटा स्ट्रेच दिल्ली में है और यहीं पर 28 जून को हादसा हुआ था। इसलिए उस जगह यह कॉरिडोर बनाने में हरियाणा का कोई रोल नहीं है।

लंबे समय बाद कल से खुलेंगे सिनेमा और स्‍पा, जानिए दिल्‍ली में अभी किन बातों की इजाजत नहीं

एलिवेटेड रोड के नीचे से गुजरेंगे जानवर?
हालांकि सोहेल मदान के अनुसार, वाइल्ड लाइफ कॉरिडोर के लिए सबसे अच्छा ऑप्शन है कि उस जगह पर एक एलिवेटेड रोड बना दी जाए। यह एलिवेटेड रोड ट्रैफिक के लिए होगी और जंगली जानवर आराम से जमीन पर चलते हुए सड़क पार कर सकेंगे। वन विभाग के अनुसार, प्रस्तावित कॉरिडोर नॉर्थ अरावली लेपर्ड वाइल्फ लाइफ कॉरिडोर का हिस्सा होगा जो राजस्थान के सरिस्का नैशनल पार्क से दिल्ली रिज तक को कवर करेगा।

वाइल्ड लाइफ सैंक्चुरी के आसपास सूरजकुंड-फरीदाबाद रोड, गुरुग्राम-फरीदाबाद रोड और महरौली-बदरपुर रोड पर काफी अधिक ट्रैफिक है। इसके अलावा साउथ दिल्ली के छत्तरपुर से मांगर विलेज जाने वाली सड़क भी सैंक्चुरी से गुजरती है। ऐसे में जब भी तेंदुए फरीदाबाद की तरफ जाते हैं वह गुरुग्राम-फरीदाबाद रोड और पाली रोड से होकर गुजरते हैं। अधिकारी के अनुसार इस पूरे रीजन में दिल्ली और हरियाणा वन विभाग कुछ वाइल्ड लाइफ कॉरिडोर बनाने की प्लानिंग कर रहे हैं।