नई दिल्ली
केंद्र सरकार ने किसी भी सर्कस या मनोरंजन केंद्रों में जानवरों के करतब दिखाने या उनका इस्तेमाल करने पर प्रतिबंध लगाने का प्रस्ताव दिया है। पशु अधिकार कार्यकर्ताओं ने इसे प्रगतिशील तथा प्रशंसनीय कदम करार दिया है। पर्यावरण मंत्रालय ने 28 नवंबर को ड्राफ्ट नोटिफिकेशन के तहत विभिन्न पक्षकारों से इस मुद्दे पर 30 दिनों के अंदर विचार मांगें हैं।ड्राफ्ट में कहा गया है, ‘परफॉर्मिंग एनिमल्स रूल्स 2001 के नियम 13 में 13 ए को भी जोड़ा जाएगा जिसमें विशिष्ट प्रदर्शन के लिए जानवरों को प्रशिक्षित करने और उनका प्रदर्शन करने पर प्रतिबंध रहेगा। किसी भी सर्कस या मोबाइल मनोरंजन केंद्रों में किसी भी जानवर का इस्तेमाल, प्रदर्शन या करतब दिखाने में नहीं किया जाएगा।’

इस पहल की प्रशंसा करते हुए पीपल फॉर एनिमल्स की ट्रस्टी गौरी मौलेखी ने कहा कि सर्कस एवं अन्य मोबाइल मनोरंजन केंद्रों में जानवरों के इस्तेमाल पर रोक काफी प्रगतिशील एवं प्रशंसनीय कदम है।