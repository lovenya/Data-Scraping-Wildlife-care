पणजी: अखिल भारतीय कांग्रेस कमेटी (एआईसीसी) के गोवा प्रभारी मणिकम टैगोर ने शनिवार को महादेई विवाद पर बीजेपी को निशाने पर लिया। मणिकम ने कहा कि बीजेपी और आरएसएस महादेई मुद्दे पर गोवा और कर्नाटक की भावनाओं के साथ खिलवाड़ कर रहे हैं। मुख्यमंत्री प्रमोद सावंत को केंद्रीय गृह मंत्री अमित शाह की टिप्पणी की निंदा करने का साहस दिखाना चाहिए। उन्होंने कहा कि भाजपा और आरएसएस गोवा के अधिकार के प्रति संवेदनशील नहीं हैं, उनके लिए चुनाव जीतना महत्वपूर्ण है। वे कर्नाटक और गोवा के साथ राजनीति कर रहे हैं।

राजनीतिक मामलों की समिति की बैठक के बाद पणजी में एक संवाददाता सम्मेलन को संबोधित करते हुए मणिकम टैगोर ने यह बात कही। मणिकम को पिछले महीने ही गोवा का प्रभारी नियुक्त किया गया है।

'गोवा के सीएम दिखाएं साहस'मणिकम ने कहा कि गोवा के मुख्यमंत्री प्रमोद सावंत को लोगों के अधिकार छीनने वाले अमित शाह की टिप्पणी की निंदा करने का साहस दिखाना चाहिए। कांग्रेस गोवा के कल्याण के लिए खड़ी है और लोगों के साथ रहेगी। हम लोगों के हक के लिए लड़ेंगे।

'कांग्रेस ने राज्यों के बीच नहीं पैदा की दरार'कांग्रेस नेता ने कहा कि कांग्रेस ने कभी राज्यों के बीच दरार पैदा नहीं की। हमने हमेशा ऐसे मुद्दों को भावनात्मक स्तर पर निपटाया है। बीजेपी लोकसभा चुनाव के दौरान कर्नाटक में अपनी सीटें बढ़ाने के लिए ऐसा कर रही है। वे दहशत की स्थिति में हैं, क्योंकि उन्हें वहां सीटें गंवानी पड़ रही हैं।

'संगठन का पुनर्निर्माण'मणिकम ने कहा, कांग्रेस गोवा में अपने मूल स्वरूप में वापस आने की पूरी तैयारी कर रही है और हम अपने संगठन का पुनर्निर्माण कर रहे हैं। हम 2024 के लोकसभा चुनाव में गोवा की दोनों सीटों पर जीत हासिल कर लोगों का दिल जीतना चाहते हैं। उन्होंने कहा, मैं कांग्रेस कार्यकर्ताओं के साथ रहूंगा, जो मुख्यमंत्री प्रमोद सावंत के नेतृत्व वाली भ्रष्ट भाजपा सरकार के खिलाफ लड़ रहे हैं।

गोवा प्रभारी ने आगे कहा कि गोवा में कांग्रेस पुराने (वरिष्ठ) नेतृत्व को भी सम्मान देकर नए नेतृत्व का निर्माण कर रही है। वरिष्ठों के आशीर्वाद से हम फिर से कांग्रेस का निर्माण करेंगे।

28 जनवरी को बेलगावी में एक रैली के दौरान, शाह ने कहा: सोनिया गांधी ने वर्ष 2007 में गोवा में एक भाषण के दौरान कहा था कि कांग्रेस सरकार महादेई जल को कर्नाटक की ओर मोड़ने की अनुमति नहीं देगी। 2022 में, कांग्रेस ने अपने घोषणापत्र में कहा कि कर्नाटक को महादेई से एक बूंद पानी नहीं मिलेगा।