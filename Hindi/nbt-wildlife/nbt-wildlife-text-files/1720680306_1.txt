अज़ीम मिर्ज़ा, बहराइच: अब कतर्नियाघाट वन्यजीव प्रभाग की सैर और होगी आसान, क्योंकि कतर्नियाघाट में प्रवेश शुल्क से लेकर नौकायन तक सभी के रेट न सिर्फ कम हुए हैं, बल्कि बच्चों का प्रवेश निशुल्क हो गया है। यह कदम इसलिए उठाया गया है कि कतर्नियाघाट में आने वाले पर्यटकों की संख्या आधी से भी कम हो गई थी।

पांच साल से कम उम्र के स्कूली बच्चों का कतर्नियाघाट में प्रवेश शुल्क निशुल्क रहेगा। वयस्कों के रेट भी आधे कर दिए गए हैं। पहले प्रति व्यक्ति 300 रुपये लिया जाता था, वह अब सिर्फ 150 रुपये लिया जाएगा। सफारी का शुल्क 2000 रुपये था, उसकी जगह उसे 500 रुपये कर दिया गया है। नौकायन प्रति घंटा प्रति व्यक्ति 250 रुपये के स्थान पर 100 रुपये कर दिया गया है।

रेट कम करने के सभी निर्णय दुधवा बाघ संरक्षण फाउंडेशन की गवर्निंग बाडी की बैठक में लिए गए हैं। इस बैठक में पर्यटकों को आकर्षित करने और उनकी सुविधा के लिए जंगल के करीब होटल खोलने के लिए निवेशकों को आकर्षित करने का भी निर्णय लिया गया। जंगल मे पड़ने वाले रास्तों को भी दुरुस्त कराए जाने पर सभी की सहमति बनी।

प्रभागीय वनाधिकारी कतर्नियाघाट आकाशदीप बधावन ने बताया कि बैठक में हुए निर्णयों से पर्यटकों के बढ़ने की पूरी संभावना है। उन्होंने बताया 2022 तक कतर्नियाघाट में पर्यटकों की संख्या लगभग 25 हज़ार प्रति वर्ष थी, लेकिन रेट बढ़ने से यह संख्या सिर्फ 12 हजार रह गई। लिहाजा अब यह रेट 2010 के रेट के बराबर हो गए हैं, जिससे पर्यटकों को काफी आसानी होगी।