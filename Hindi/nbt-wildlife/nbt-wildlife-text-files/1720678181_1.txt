देहरादून
पिछले चार दिनों से पूरा उत्तराखंड जंगलों की आग से हलकान है। आग से न केवल वन संपदा को बल्कि वन्यजीवों को भी खासा नुकसान पहुंचा है। आग से परेशान हो कर जान बचाने को इधर-उधर भटक रहे बेजुबान वन्य जीवों को सबसे ज्यादा नुकसान हो रहा है। खुद वन महकमा मान रहा है कि 65 से अधिक स्थानों पर जंगल में आग विकराल रूप धारण कर चुकी है। वन्यजीवों के आबादी के नजदीक आने से मानव और इनके बीच संघर्ष तेज होने की आशंका से भी इंकार नहीं किया जा सकता। ऐसे में जंगल की दहलीज पार करते ही उनके शिकार की भी आशंका है।

जंगलों में लगी आग से जोड़ते हुए कुछ लोगों ने सोशल मीडिया पर आग से झुलसे वन्य जीवों की तस्वीरें अपलोड की हैं, जो तेजी से वायरल हो रही है। इन तस्वीरों को देख हर कोई सहमा हुआ है। लेकिन सूबे का वन महकमा यह मानने को तैयार नहीं कि तस्वीरें उत्तराखंड के धधकते जंगलों की ही है।पिछले चार दिनों से राज्य के विभिन्न हिस्सों में अब तक आग लगने के कुल 1,036 मामले दर्ज किए गए हैं। सिर्फ मंगलवार को ही राज्य के विभिन्न हिस्सों में आग लगने के 295 नए मामले सामने आए हैं।

राज्यभर में हाई अलर्ट घोषित
प्रमुख वन संरक्षक वन्यजीव और मुख्य वन्यजीव प्रतिपालक डीवीएस खाती कहते हैं कि तापमान बढ़ने से जंगल की आग के मद्देनजर वन्यजीवों को लेकर चिंता बढ़ गई है, इसलिए राज्यभर में हाई अलर्ट घोषित किया गया है। वन्यजीवों की सुरक्षा को देखते हुए सभी संरक्षित-आरक्षित वन क्षेत्रों में गांव-शहरों से लगी सीमा पर वनकर्मियों की नियमित गश्त बढ़ा दी गई है। इसके साथ ही जंगलों में बनाए गए वॉटर होल में पानी का इंतजाम करने पर खास फोकस किया गया है।

पढ़ें: उत्तराखंड में भीषण आग से वन्य संपदा को भारी नुकसान

ग्लैशियर भी हो रहे प्रभावित
इस आग की तपिश हिमालय में मौजूद ग्लैशियरों तक पहुंचने के संकेत मिलने लगे हैं, जिससे ग्लैशियरों की गलन दर बढ़ने का खतरा बढ़ता जा रहा है। ग्लैशियर वैज्ञानिकों की मानें तो जंगलों के जलने से बड़ी मात्रा में कार्बन डाइऑक्साइड निकल रही है । इसके अलावा आग से भस्मीभूत जंगलों की राख और सूक्षम कण ग्लैशियरों पर चिपककर सीधे तौर पर भी बर्फ पिघलने की गति को बढ़ा रहे हैं। वाडिया हिमालय भूविज्ञान संस्थान के ग्लैश्योलॉजी विभाग में वरिष्ठ वैज्ञानिक डॉ. डीपी डोभाल के अनुसार जंगलों की यह आग ग्लैशियरों की दुश्मन साबित हो रही है।

जंगल से ज्यादा पर्यावरण को हो रहा नुकसान
उत्तराखंड के जंगल भीषण आग की चपेट में हैं पर्यावरणविदों के अनुसार इसकी वजह से वन संपदा से ज्यादा पर्यावरण का नुकसान हो रहा है । वैज्ञानिकों को इस बढती आग से आशंका सताने लगी है कि ग्लैशियरों के पिघलने की रफ़्तार बढ़ने से हिमालय में ऐवलॉन्च आने का खतरा और बढ़ जाता है, जिससे बड़ा नुकसान हो सकता है। वैज्ञानिकों का कहना है कि आग के धुएं और राख के कणों में ब्लैक कार्बन होता है, जो ग्लैशियरों की सतह पर जम जाते हैं और इसकी वजह से ग्लेशियर जल्दी गलने लगते हैं।

पढ़ें: उत्तराखंडः आग से दो दिनों में 70 हेक्टेयर वन जलकर राख

देहरादून में तापमान ने तोड़ा पिछले चार साल का रेकॉर्ड
जंगलों में लगी आग से दून घाटी भी अछूती नहीं है, पूरी घाटी में धुंध भर गई है। दून शहर में सुबह के वक्त धुआं-धुआं नजर आ रहा है। उत्तराखंड मौसम विज्ञान केंद्र के निदेशक बिक्रम सिंह के अनुसार धुएं से तापमान में बढ़ोतरी होती है। धुएं में मौजूद कार्बन डाइऑक्साइड स्वास्थ्य के लिए भी बहुत खतरनाक साबित हो सकती है। देहरादून में तापमान ने पिछले चार साल का रेकॉर्ड तोड़ दिया है। मंगलवार को शहर को तापमान अधिकतम 40.7 डिग्री रहा। आखिरी बार पिछली 2013 में दून का तापमान 40.7 डिग्री ही रहा था।

अभी और बढ़ेगा तापमान
मौसम विज्ञान केंद्र ने अगले चार दिन (लू) गर्म हवाएं चलने की चेतावनी जारी की है। मौसम विज्ञान केंद्र के अनुसार अगले कुछ दिन तापमान में और बढ़ोत्तरी हो सकती है। वहीं, दावानल के बढ़ने से धुआं स्थिति और खराब करेगा। अगले चार दिन गर्म हवाएं दून स्थित अधिकांश मैदानी इलाकों में 20 से 30 किलोमीटर प्रति घंटे के हिसाब से चल सकती हैं।

आबादी के लिए खतरा बनने लगी आग
विकराल होती जंगल की आग अब आबादी के लिए भी खतरा बनने लगी है। बीते चार दिन से पौड़ी शहर के आसपास का जंगल आग की चपेट में है। मंगलवार को जंगल से सटे केंद्रीय विद्यालय, गढ़वाल मंडलायुक्त कार्यालय और इसके परिसर में बने सरकारी आवास आग की चपेट में आ गए, जिससे वहां अफरातफरी मच गई। घटना के वक्त विद्यालय में 650 छात्र-छात्राएं मौजूद थे। आननफानन बच्चों को कंडोलिया खेल मैदान में पहुंचाया गया। मौके पर पहुंचे अग्निशमन कर्मी, वन और पुलिस विभाग के लोगों ने चार घंटे की मशक्कत के बाद आग पर काबू पाया।