अजीम मिर्जा, बहराइच: उत्तर प्रदेश के कतर्नियाघाट वन्यजीव अभयारण्य (केडब्ल्यूएस) से चुपके से निकले एक तेंदुए ने महिला समेत तीन लोगों को घायल कर दिया। यह घटना मतेही करीकोट गांव की है। घायलों को अस्‍पताल ले जाया गया। उनके कंधे, पेट और गर्दन पर गंभीर चोटें आई हैं। घायलों को दुधवा टाइगर कंजर्वेशन फाउंडेशन की ओर से पांच-पांच हजार रुपए दिए गए।

प्रभागीय वन अधिकारी (डीएफओ) केडब्ल्यूएस आकाश दीप बधावन ने कहा कि 43 वर्षीय दलविंदर सिंह, 42 वर्षीय विजय चौहान और 52 वर्षीय राम कुमारी अपने खेत में काम कर रहे थे, तभी एक तेंदुए ने उन पर हमला कर दिया।

डीएफओ बधावन ने बताया कि इलाके में चौकसी बढ़ा दी गई है और लोगों को शाम के समय अकेले नहीं निकलने की सलाह दी गई है। डब्ल्यूडब्ल्यूएफ के वरिष्ठ परियोजना अधिकारी दबीर हसन ने कहा कि अनुरोध पत्र मिलने के बाद प्रत्येक घायल को 10,000 रुपए की वित्तीय सहायता प्रदान की जाएगी। इलाके में पेट्रोलिंग टीमों को भी तैनात किया गया है।