बंगाल सफारी पार्क में 'शीला' के बच्चों का हुआ नामकरणगत 10 मार्च 2022 को शीला ने एक साथ जन्मे थे पांच शावक।  11 शावकों के माता-पिता हो चुके हैं शीला और विभान। 09 शावक अभी जीवीत बचे हैं बंगाल सफारी पार्क में । 02 लाख में एक शावक अग्निवीर को केंद्रीय मंत्री ले चुके हैं गोद । By Edited By: Published: Fri, 08 Jul 2022 10:36 PM (IST)Updated: Fri, 08 Jul 2022 10:39 PM (IST)FacebookTwitterWhatsappGoogle Newsनर शावकों का नाम शेरा व शिवा रखा गया, मादा शावकों का नाम तेजल व तारा। सांकेतिक तस्‍वीर।
जागरण संवाददाता, सिलीगुड़ी : शहर से थोड़ी दूर सेवक रोड के पांच माइल स्थित नार्थ बंगाल वाइल्ड एनिमल्स पार्क (बंगाल सफारी) के बाघ विभान व बाघिन शीला के एक साथ जन्मे पांच में से जीवित बचे चार शावकों का नामकरण किया गया है। इनमें दो नर का नाम शेरा व शिवा एवं दो मादा शावकों का नाम तेजल व तारा रखा गया है। बंगाल सफारी प्रबंधन ने यह नाम रखा है। बंगाल सफारी की निदेशक एस.एस. शेर्पा ने इसकी पुष्टि की है। हालांकि, इससे पहले भी उपरोक्त जोड़ी से ही 12 अगस्त 2020 को एक साथ जन्मे तीन शावकों का नामकरण अभी तक नहीं हो पाया है। उन्हें फिलहाल टी1, टी2 व टी3 के नाम से जाना जाता है। उनमें से एक टी 1 को केंद्रीय पर्यावरण, वन व जलवायु परिवर्तन राज्यमंत्री अश्विनी कुमार चौबे हाल ही में दो लाख रुपये अदा कर एक साल के लिए गोद ले चुके हैं। उसका नाम उन्होंने 'अग्निवीर' रखा था।  

बंगाल सफारी की ओर से तीनों पहले के शावकों टी1, टी2 व टी3 का प्रस्तावित नाम तीस्ता, तोर्षा व मंगपू राज्य सरकार को भेजा गया है। मगर, उस बाबत अब तक कोई प्रतिउत्तर नहीं आया है। उन तीनों का नामकरण मुख्यमंत्री ममता बनर्जी द्वारा किया जाना बहुत दिनों से लंबित है। उपरोक्त सभी शावकों से पूर्व भी उपरोक्त बाघ-बाघिन की जोड़ी से एक साथ तीन शावक हुए थे। उनका नामकरण मुख्यमंत्री ममता बनर्जी ने इका, कीका, रीका किया था। उनमें बाद में इका की मौत हो गई। वहीं, कीका व रीका अब युवावस्था में हैं। उनमें कीका को जी. डी. गोयनका पब्लिक स्कूल की निदेशक प्राचार्या सोनिका शर्मा साल भर के लिए गोद लिए हुए हैं।  
     
    

इधर, बाघिन शीला ने बीते 10 मार्च 2022 को एक साथ पांच शावकों को जन्म दिया था। उनमें बाद में एक की मौत हो गई। वहीं, बाकी बचे चार में दो नर व दो मादा शावक पूरी तरह स्वस्थ हैं। उन चारों का इस दिन नामकरण किया गया। आठ वर्ष के शीला-विभान अब तक 11 शावकों के माता-पिता हो गए हैं। फिलहाल, उनके नौ शावक जीवित हैं। 
काफी लोकप्रिय हो चुका है बंगाल सफारी पार्क 
उल्लेखनीय है कि सिलीगुड़ी शहर से आठ-10 किलोमीटर दूर स्थित उत्तर बंगाल वन्य प्राणी उद्यान (बंगाल सफारी) वन विभाग के बैकुंठपुर डिवीजन अंतर्गत महानंदा वन्यप्राण अभ्यारण्य के 297 हेक्टेयर भूभाग में फैला हुआ है। इस पार्क में वर्तमान में मिक्स्ड हर्बिवोर सफारी (91 हेक्टेयर), टाइगर सफारी (20 हेक्टेयर) व एशियाई ब्लैक बियर सफारी (20 हेक्टेयर), कुल तीन सफारी एवं चिड़ियाघर भाग है। आगंतुकों को विशेष रूप से डिजाइन किए गए वाहनों में इन सफारी में ले जाया जाता है। जहा वे काफी संख्या में हिरण, बंदर, तरह-तरह के पक्षी, रॉयल बंगाल टाइगर, तेंदुआ, एशियाई भालू, गैंडा, हाथी, घड़ियाल आदि वन्य प्राणियों के दर्शन का आनंद उठाते हैं। यह पार्क काफी लोकप्रिय हो चुका है।