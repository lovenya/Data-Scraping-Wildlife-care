गर्मी से बचने के लिए तरबूज खा रहे जानवर, पीते हैं ग्‍लूकोज का पानी... जंबू जू में ऐसे रखा जा रहा वन्यजीवों का ख्‍यालJammu Kashmir News जम्‍मू कश्‍मीर में गर्मी से बचने के लिए जानवर तरबूज खा रहे हैं। भालू बंगाल टाइगर इमू सांभर प्रजाति के वन्यजीव इन दिनों जंबू जू में स्नान कर तरोताजा हो रहे हैं। जानवरों के खानपान में भी कुछ बदलाव किया गया है। पीने के पानी में ग्लूकोज मिलाया जा रहा है ताकि उनके शरीर में पानी की कमी न बने। By Jagran News Edited By: Himani Sharma Published: Sun, 26 May 2024 05:25 PM (IST)Updated: Sun, 26 May 2024 05:25 PM (IST)FacebookTwitterWhatsappGoogle Newsजंबू जू में ऐसे रखा जा रहा वन्यजीवों का ख्‍याल
जागरण संवाददाता, जम्मू। इस समय पड़ रही भीषण गर्मी से जनजीवन प्रभावित है, वहीं वन्यजीव भी आहत हैं। खुले वन क्षेत्र में रह रहे वन्यजीव किसी न किसी तरीके से गर्मी का मुकाबला कर लेते हैं, लेकिन संरक्षित क्षेत्र के वन्यजीवों के लिए विशेष उपाय करने पड़ते हैं। 
ऐसे ही जैसे कि इन दिनों जंबू जू में किए जा रहे हैं। इस समय अधिकतम तापमान 40 डिग्री सेल्सियस या उससे ऊपर चल रहा है। इसे देखते हुए जंबू जू में जानवरों को शॉवर दिया जा रहा है। दिन में तीन बार इन जानवरों को नहलाया जा रहा है। 
     
    

जानवरों के खानपान में भी किया गया बदलाव
भालू, बंगाल टाइगर, इमू, सांभर प्रजाति के वन्यजीव इन दिनों जंबू जू में स्नान कर तरोताजा हो रहे हैं। जानवरों के खानपान में भी कुछ बदलाव किया गया है। पीने के पानी में ग्लूकोज मिलाया जा रहा है, ताकि उनके शरीर में पानी की कमी न बनें।
हिरण प्रजाति को छोड़ कर सभी जानवरों के बाड़े में कूलर की व्यवस्था की गई है। इन दिनों शेर अधिकतर समय कूलर के पास ही बैठकर समय गुजार रहा है। जंबू जू प्रशासन का कहना है कि यहां करीब 150 वन्यजीव पल रहे हैं। गर्मी में इनका विशेष ख्याल रखना पड़ रहा है।

शेर के लिए 24 घंटे कूलर की व्यवस्था
गर्मी में जंबू जू में जानवरों को स्नान कराया जा रहा है, लेकिन शेर स्नान से दूर है। प्राकृतिक तौर पर ही शेर स्नान से दूर रहते हैं। इसलिए गर्मी से निपटने के लिए जंबू जू प्रशासन ने शेर के लिए बड़े कूलर की व्यवस्था की है जो कि 24 घंटे चल रहे हैं।
यह भी पढ़ें: Lok Sabha Election 2024: कश्मीर घाटी में खत्म हुआ खौफ, मतदान ने तोड़ा कई साल का रिकॉर्ड; देखें पिछले आठ चुनाव के आंकड़े


स्नान कर भालू हो रहा मस्त
जानवरों में भालू एक ऐसा जानवर है जिसे गर्मी और सर्दी खूब सताती है। सर्दी में तो ठंड से बचने के लिए भालू जंगलों में गुफाओं में लंबे विश्राम के लिए चले जाते हैं, जबकि गर्मी में यह नदी-नालों में नहाते ही नजर आते हैं। जंबू जू में भी इन वन्यजीवों के नहाने का बेहतर नजारा देखने को मिल रहा है। जू में तीन भालू रखे गए हैं और मोटी पाइप से पानी इनके बाड़े में डाला जाता है। इसमें भालू मजे से और लंबे समय तक नहाते नजर आते हैं।

सांभर व इमू खा रहे तरबूज
तरबूज और खीरा शरीर को ठंडक पहुंचाता है। सांभर व इमू को तरबूज और खीरा खूब पसंद है। जंबू जू में इस समय सांभर व इमू को तरबूज व खीरा परोसा जा रहा है। इसके लिए रोज इन जीवों के लिए फलों का बंदोबस्त जंबू जू प्रशासन द्वारा किया जाता है।
यह भी पढ़ें: Jammu Kashmir News: भारत-पाक सीमा से जवानों ने पकड़ा बांग्लादेशी नागरिक, सामान बरामद; जांच जारी