उत्तराखंड: उत्तरकाशी ट्रैकिंग संग ऐतिहासिक-आध्यात्मिक और वन्यजीव पर्यटन की त्रिवेणी, रोमांच से भरपूर है सफरउत्तरकाशी के गंगोत्री नेशनल पार्क में दिखते दुर्लभ वन्य जीव रोमांच बढ़ाते हिम तेंदुआ व भूरा भालू। गोमुख ग्लेशियर सहित हिमालय की 15 चोटियों के होते दर्शन। चार धाम यात्रा में पर्यटन के आयाम को विस्तार देता है यह पार्क।By Jagran NewsEdited By: Yogesh SahuPublished: Fri, 14 Apr 2023 05:35 PM (IST)Updated: Fri, 14 Apr 2023 05:36 PM (IST)FacebookTwitterWhatsappGoogle Newsउत्तराखंड: उत्तरकाशी ट्रेकिंग संग ऐतिहासिक-आध्यात्मिक और वन्यजीव पर्यटन की त्रिवेणी, रोमांच से भरपूर है सफर
शैलेंद्र गोदियाल, उत्तरकाशी। आप साहसिक, ऐतिहासिक, धार्मिक, सांस्कृतिक और सामरिक महत्व की ट्रैकिंग के शौकीन हैं तो उत्तराखंड के सीमांत जिले उत्तरकाशी के गंगोत्री नेशनल पार्क की सैर पर चले आइए। 
यहां आप विराट हिमालय की गगन चूमती चोटियों को निकटता से निहार सकते हैं। गुफा-कंदराओं से होकर घाटी से चोटी तक की सैर तो और भी रोमांचित करने वाली है। 
     
    
यहां कदम-कदम पर ऐसे अनेक स्थल हैं, जिनसे ऐतिहासिक, आध्यात्मिक और सामरिक महत्व के किस्से जुड़े हुए हैं। वन्यजीव प्रेमियों को यहां कुलांचें भरते भरल (हिमालयी नील भेड़) का दीदार तो कदम-कदम पर होता है।

हिम तेंदुआ और भूरा भालू की दस्तक रोमांच को और बढ़ा देती है। पार्क के गेट सैलानियों के लिए एक अप्रैल को खोले जा चुके हैं जो आगामी 30 नवंबर को शीतकाल के लिए बंद होंगे।
पार्क की सैर उत्तराखंड के चारधाम में शामिल गंगोत्री धाम (3042 मीटर) पहला पड़ाव है। चारधाम यात्रा के दौरान गंगोत्री धाम में खूब चहल-पहल रहती है।
गंगोत्री नेशनल पार्क के अंतर्गत सबसे प्रचलित एवं महत्वपूर्ण गंगोत्री-भोजवासा-गोमुख-तपोवन ट्रैक है। भागीरथी (गंगा) के उद्गम स्थल को जोड़ने वाला यह ट्रैक बेहद रोमांचक और आध्यात्मिक अनुभूति देने वाला है।

गंगोत्री से गोमुख जाने के लिए गंगोत्री स्थित पार्क प्रशासन के कार्यालय से अनुमति लेनी होती है। गंगोत्री से गोमुख-तपोवन जाने के लिए कनखू बैरियर व चीड़वासा होते हुए 14 किमी दूर भोजवासा पहुंचना पड़ता है।
भोजवासा में गढ़वाल मंडल विकास निगम का गेस्ट हाउस है। इसके साथ ही लालबाबा का आश्रम भी है। यहां रहने-खाने की व्यवस्था आसानी से हो जाती है।
भोजवासा से पांच किमी पहले चीड़वासा के पास गंगोत्री नेशनल पार्क की कैंटीन है। भोजवासा से पांच किमी की दूरी पर गंगा का उद्गम स्थल गोमुख है और गोमुख से पांच किमी की खड़ी चढ़ाई पार करने के बाद तपोवन के दर्शन होते हैं।

तपोवन समुद्रतल से 4600 मीटर की ऊंचाई पर स्थित है। पर्वतारोहियों के अनुसार उच्च हिमालयी क्षेत्र में आने वाला यह अकेला ऐसा स्थान है, जहां से हिमालय की 15 प्रसिद्ध चोटियों का निकट से दीदार होता है।
इसके साथ ही करीब 30 किमी लंबा गोमुख ग्लेशियर भी आसानी से दिख जाता है। गंगोत्री से लेकर तपोवन तक साधुओं की 20 से अधिक गुफाएं और कंदराएं हैं।


यहां अधिकांश साधु शीतकाल में भी साधनारत रहते हैं, जब दिन का अधिकतम तापमान भी शून्य से नीचे होता है। भोजवासा-गोमुख ट्रैक से होकर ट्रैकर कालिंदीपास होते हुए बदरीनाथ धाम भी जाते हैं। यह विश्व के सर्वाधिक ऊंचे ट्रैक में शामिल है। इसे पूरा करने में 12 दिन का समय लगता है।

लद्दाख जैसी अनुभूति कराता है नेलांग
उत्तराखंड के लेह-लद्दाख कहे जाने वाले नेलांग की सैर भी पर्यटकों को रोमांचित करती है। नेलांग गांव भारत-चीन सीमा पर स्थित है।

वर्ष 1962 में इस गांव को सेना ने खाली करवा दिया था। अब यहां भारत-तिब्बत सीमा पुलिस और सेना की चौकियां हैं।

यहां जाने के लिए गंगोत्री से 12 किमी पहले भैरव घाटी पहुंचना पड़ता है। भैरव घाटी से नेलांग के लिए 23 किमी सड़क जाती है।
सामरिक दृष्टि से संवेदनशील होने के कारण यहां पार्क व स्थानीय प्रशासन की अनुमति लेकर जाना होता है। सुरक्षा कारणों से विदेशी पर्यटकों को यहां जाने की अनुमति नहीं है।

नेलांग घाटी में ट्रांस हिमालय का क्षेत्र होने के कारण यहां के रेतीले पहाड़ और नदी-झील की सुंदरता पर्यटकों को अपनी ओर खींचती है।

गंगोत्री पार्क क्षेत्र में हैं 40 से अधिक चोटियां
पार्क में 40 से अधिक चोटियां विश्वभर में विख्यात हैं। इन चोटियों को पर्वतारोही एवरेस्ट फतह करने वाली सीढ़ी मानते हैं। विश्व के तमाम प्रख्यात पर्वतारोहियों ने एवरेस्ट की चढ़ाई का प्रशिक्षण इन्हीं चोटियों पर लिया है।

इंडियन माउंटेनियरिंग फाउंडेशन (आइएमएफ) ने देश में सर्वाधिक चढ़ी जाने वाली चोटियां इसी क्षेत्र में चिह्नित की हैं। इसलिए विश्वभर से पर्वतारोही यहां पहुंचते हैं।

पार्क की प्रमुख चोटियों में शिवलिंग, चौखंभा ग्रुप, थलै सागर, भागीरथी ग्रुप, गंगोत्री ग्रुप, जोगिन ग्रुप, श्रीकैलास, केदारनाथ, केदारडोम, वासुकी पर्वत, भृगुपंथ, मेरू, कारछा खुंड, कोटेश्वर पर्वत, सुदर्शन पर्वत, मांडा पर्वत, सेमी शिवलिंग सहित कई चोटियां हैं। सतोपंथ चोटी के आरोहण को भी पार्क से होकर ही जाते हैं।

सबसे रोमांचकारी साहसिक ट्रैक
पार्क के अंतर्गत समुद्रतल से 4100 मीटर के ऊंचाई पर केदारताल है, जो गंगोत्री धाम से 20 किमी की पैदल दूरी पर स्थित है।
केदारताल से केदारगंगा का उद्गम होता है, जो गंगोत्री में भागीरथी से मिलती है। केदारताल गंगोत्री हिमालय के जोगिन शिखर, मृगुपंथ व थलै सागर शिखर का बेस कैंप भी है।
सुंदर ताल के आसपास पूरी तरह से ग्लेशियर व मोरेन फैला हुआ है। साहसिक ट्रैकिंग की दृष्टि से यह पार्क का सबसे रोमांचकारी ट्रैक है।


खतरनाक मार्गों में शुमार है गर्तांगली
गंगोत्री धाम से 13 किमी पहले जाड़ गंगा पर भैरव घाटी का पुल पड़ा है। उत्तराखंड में किसी नदी पर यह सबसे ऊंचा पुल है।
इस पुल के पास से करीब दो किमी का ट्रैक है, जो विश्व के खतरनाक मार्गों में शुमार गर्तांगली को जोड़ता है।
चट्टान काटकर बनाए गए इस मार्ग से भारत-चीन युद्ध से पहले व्यापारी ऊन, चमड़े से बने वस्त्र व नमक लेकर बाड़ाहाट (उत्तरकाशी का पुराना नाम) पहुंचते थे।

यहां जाने के लिए पार्क प्रशासन की अनुमति लेनी पड़ती है। यहां विदेशी पर्यटक भी जा सकते हैं।
गंगोत्री और भोजवासा में हैं सुविधाएं, ट्रैकिंग एजेंसी भी उपलब्ध
पार्क की सैर के लिए भारतीयों से 150 रुपये और विदेशियों से 600 रुपये शुल्क लिया जाता है। भारतीय पर्यटकों को नेलांग जाने के लिए पहले उत्तरकाशी में उपजिलाधिकारी कार्यालय से इनर लाइन की अनुमति लेनी होती है, जो एक दिन में मिल जाती है।
नेलांग में ठहरने की व्यवस्था नहीं है, इसलिए उसी दिन वापस लौटना होता है। इसी तरह गर्तांगली की ट्रैकिंग करके वापस भैरव घाटी लौटना होता है।
जबकि, भोजवासा, तपोवन व केदारताल की ट्रैकिंग एक दिन में पूरी नहीं हो पाती है। यहां जाने के लिए अनुमति गंगोत्री धाम स्थित पार्क कार्यालय से मिलती है।
भोजवासा, तपोवन व गोमुख की ट्रैकिंग के लिए कम से कम दो दिन का समय लगता है। गंगोत्री में रात्रि विश्राम के लिए पर्याप्त होटल व धर्मशालाएं हैं।
जबकि, भोजवासा में एक आश्रम और गढ़वाल मंडल विकास निगम का गेस्ट हाउस है। अधिकांश पर्यटक ट्रैकिंग एजेंसियों के माध्यम से ट्रैकिंग करते हैं।
गंगोत्री और उत्तरकाशी में कई ट्रैकिंग एजेंसियां हैं। केदारताल के लिए भी पर्यटक ट्रैकिंग एजेंसी के माध्यम से जाते हैं। केदारताल की ट्रैकिंग में तीन दिन का समय लगता है।
भोजवासा तक घोड़ा-खच्चर की व्यवस्था
गोमुख ट्रैक पर गंगोत्री से भोजवासा तक पर्यटक व श्रद्धालुओं के लिए घोड़ा-खच्चर की भी व्यवस्था है। भोजवासा से आगे घोड़ा-खच्चर ले जाने की अनुमति नहीं है।
गंगोत्री से भोजवासा तक आने-जाने के लिए घोड़ा-खच्चर का किराया चार से पांच हजार रुपये प्रति व्यक्ति लिया जाता है।
ऐसे पहुंचें
पार्क की सैर को सड़क मार्ग से ऋषिकेश से उत्तरकाशी होते हुए 265 किमी गंगोत्री धाम पहुंचना पड़ता है। देहरादून से सुवाखोली होते हुए 240 किमी गंगोत्री की दूरी है।
गंगोत्री से 12 किमी पहले भैरव घाटी से नेलांग घाटी की सैर सड़क मार्ग से ही होती है। गंगोत्री से 13 किमी पहले भैरव घाटी पुल से गर्तांगली की सैर दो किमी लंबे पैदल मार्ग से होती है।
जबकि, गंगोत्री-गोमुख-तपोवन ट्रैक 24 किमी, गंगोत्री-केदारताल ट्रैक 20 किमी है। यहां ग्रीष्मकाल में न्यूनतम तापमान मानइस दो डिग्री सेल्सियस के आसपास और अधिकतम तापमान पांच से 15 डिग्री सेल्सियस के बीच रहता है। इसलिए गर्म कपड़े लाने न भूलें।
गंगोत्री नेशनल पार्क विविधताओं से परिपूर्ण है और उच्च हिमालय में ट्रैकिंग करने वालों के लिए सबसे सुविधाजनक है। यहां हर तरह के पर्यटकों के लिए पर्यटन स्थलों के साथ खूबसूरत नजारे और वन्यजीवों की चहलकदमी है। गंगा का उद्गम स्थल हमारी संस्कृति और अध्यात्म को जोड़ता है, जबकि हिमालय की चोटियों के बीच से होकर गुजरने वाले ट्रैक खास अनुभूति कराते हैं। हर वर्ष हजारों पर्यटक पार्क की सैर करने के लिए पहुंच रहे हैं। -आरएन पांडेय, उप निदेशक, गंगोत्री नेशनल पार्क, उत्तरकाशी