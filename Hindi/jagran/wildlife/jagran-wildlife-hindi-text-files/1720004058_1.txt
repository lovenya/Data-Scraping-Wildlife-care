हरियाणा के कुरुक्षेत्र में एसवाईएल नहर में दिखा मगरमच्‍छ, वन्‍य प्राणी विभाग ने जारी किया अलर्टहरियाणा कुरुक्षेत्र में एसवाइएल नहर की पटरी पर साढे पांच फीट का मगरमच्छ दिखा। वन्य प्राणी विभाग की टीम के पहुंचने से पहले ही नहर के पानी में उतरा मगरमच्छ। पिछले दिनों ही दबखेड़ी पुल के पास मिला था तीन फुट लंबा मगरमच्छ।By Anurag ShuklaEdited By: Published: Sat, 25 Jun 2022 04:17 PM (IST)Updated: Sat, 25 Jun 2022 04:17 PM (IST)FacebookTwitterWhatsappGoogle Newsएसवाईएल नहर में मगरमच्‍छ देखा गया है।
कुरुक्षेत्र, जागरण संवाददाता। सतलुज-यमुना लिंक नहर (एसवाइएल) बचगांवा पुल के पास शुक्रवार की सुबह पटरी पर करीब छह फीट लंबा मगरमच्छ दिखाई दिया है। पटरी पर मगरमच्छ दिखाई देने के बाद पशुपालकों में डर का माहौल है। मगरमच्छ दिखाई देने की सूचना मिलते ही वन्य प्राणी विभाग के कर्मचारी मौके पर पहुंचे। उनके पहुंचने से पहले ही मगरमच्छ नहर के पानी में चला गया। वन्य प्राणी विभाग के कर्मचारियों ने किसी भी अनहोनी से बचने के लिए पशुपालकों और चरवाहों को इस क्षेत्र से दूर रहने की सलाह दी है। इसके साथ ही मगरमच्छ को पकड़ने के लिए जाल लगाने व जल्द अन्य प्रबंध करने की बात कही है। 

गौरतलब है कि शुक्रवार की सुबह एक भेड़ चराने वाले गडरिये ने नहर की किनारे पटरी पर एक मगरमच्छ देखा। उसने इसकी सूचना तुरंत अपने आस-पास भैंस चराने वाले पशुपालकों और गोताखोर प्रगट सिंह की टीम को दी। गोताखोर प्रगट सिंह ने मौके पर पहुंचते ही वन्य प्राणी विभाग के अधिकारियों को इसी सूचना दी। इसके बाद वन्य प्राणी विभाग से गार्ड सुभाष मौके पर पहुंचे। इससे पहले ही मगरमच्छ नहर के गहरे पानी में उतर गया। 
     
    

20 फुट गहरे पानी में मगरमच्छ की तलाश मुश्किल
गोताखोर प्रगट सिंह ने बताया कि नहर में पानी 20 फुट गहरा है। इतने गहरे पानी में मगरमच्छ की तलाश मुश्किल है। पानी कम होने पर मगरमच्छ की तलाश कर उसे पकड़ा जा सकता है।
करीब एक माह पहले भी मिला था तीन फीट लंबा मगरमच्छ
करीब एक माह पहले ही एसवाइएल नहर की पटरी से तीन फुट लंबा मगरमच्छ मिला था। इस मगरमच्छ को वन्य प्राणी विभाग की टीम ने पकड़कर गांव भौर सैयदां के प्रजनन केंद्र में छोड़ दिया था। वहीं, तीन साल पहले भी कुरुक्षेत्र के दबखेड़ी के गांव के पास एसवाईएल नहर में 10 फीट लंबा और करीब तीन क्विंटल वजन का मगरमच्‍छ पकड़ा गया था। इस मगरमच्‍छ ने चरवाहे की दो भेड़ों को खा गया था और भैंसों पर भी हमला बोला था।

मगरमच्छ को पकड़ने के लिए किए जाएंगे प्रबंध
वन्य जीव अधिकारी राजीव गर्ग ने बताया कि सूचना मिलते ही मौके पर विभाग के कर्मचारी पहुंच गए थे। उनके पहुंचने से पहले मगरमच्छ पानी में चला गया है। एहतियात के तौर पर पशुपालकों को इस क्षेत्र में जाने से रोका गया है। मगरमच्छ को पकड़ने के लिए प्रबंध किए जाएंगे।