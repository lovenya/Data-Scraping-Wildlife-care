वाइल्ड लाइफ ट्रस्ट आफ इंडिया की टीम पकड़ेगी तेंदुआवाइल्ड लाइफ ट्रस्ट आफ इंडिया की टीम पकड़ेगी तेंदुआBy JagranEdited By: Published: Sat, 06 Aug 2022 11:58 PM (IST)Updated: Sat, 06 Aug 2022 11:58 PM (IST)FacebookTwitterWhatsappGoogle Newsवाइल्ड लाइफ ट्रस्ट आफ इंडिया की टीम पकड़ेगी तेंदुआवाइल्ड लाइफ ट्रस्ट आफ इंडिया की टीम पकड़ेगी तेंदुआ  
अयोध्या : छावनी क्षेत्र में भय का पर्याय बने तेंदुए को पकड़ने के लिए वाइल्ड लाइफ ट्रस्ट आफ इंडिया (डब्ल्यूटीआइ) की टीम अपने संसाधनों के साथ अयोध्या आएगी। दुधवा टाइगर रिजर्व में मौजूद डब्ल्यूटीआइ की चार से पांच सदस्यों की टीम आधुनिक संसाधनों के साथ सोमवार को अयोध्या पहुंच सकती है। दुधवा टाइगर रिजर्व में रह चुके प्रभागीय वनाधिकारी सीतांशु पांडेय ने ‘जागरण’ को बताया कि टीम से बात हो गई है। वह अपने साथ पिंजरा, आधुनिक कैमरा ट्रैप और अन्य संसाधन लेकर आ रही है। यह टीम तकरीबन एक सप्ताह यहां रहेगी और जंगल का सर्वे कर तेंदुए को पकड़ने के लिए अपना जाल बिछाएगी। टीम को इस कार्य में महारत हासिल है। इस दौरान टीम के सदस्य, वन कर्मियों को भी प्रशिक्षित करेंगे। 25 जुलाई से छावनी क्षेत्र के जंगलों में मौजूद तेंदुआ अभी तक पकड़ा नहीं जा सका है। वह वन विभाग के पिंजरे में भी नहीं फंसा है। चालाक तेंदुए के मूवमेंट, उसके रास्ते और ठिकाने को वन कर्मी तलाश रहे हैं, जो बेहद ही कठिन साबित हो रहा है। पिछले दो दिनों से जंगल में लगे कतर्निया से मंगवाए गये कैमरा ट्रैप में भी उसका मूवमेंट नहीं दिखा है। अब कैमरा ट्रैप की लोकेशन बदली जा रही है और पेट्रोलिंग के लिए वन कर्मियों की संख्या भी बढ़ा दी गई है। शनिवार को वन विभाग ने छावनी क्षेत्र के आबादी वाली जगहों पर फ्लैक्स लगवा दिया है। जिस पर लिखा है कि छावनी क्षेत्र के जंगलों में तेंदुआ देखा गया है, जो मीरनघाट पुलिस चौकी के पास व नई फायरिंग रेंज के आसपास घूम रहा है। ऐसे में लोगों को इन क्षेत्रों में अकेले न घूमें। समूह के साथ बाहर जाएं और रात्रि में आवागमन न करें। घर में भी सतर्कता बरतें। 
   .......................................... 
  
    कंपनी गार्डेन से लेकर छावनी क्षेत्र में पसरा सन्नाटा 
   
     - तेंदुए की मौजूदगी से लोग डरे और सहमे हुए हैं। यही कारण है कि छावनी क्षेत्र के गुप्तारघाट, कंपनी गार्डेन, प्रमुख चौराहों, तिराहों और मार्गों पर सामान्य दिनों में जहां लोगों की भीड़ रहती थी, वहां अब सन्नाटा पसरा हुआ है। लोगों ने टहलने के लिए घरों से निकलना बंद कर दिया है।