Uttarakhand News: उत्तराखंड में वाइल्ड लाइफ क्राइम कंट्रोल यूनिट को अभी तक नहीं मिला धरातलUttarakhand News उत्तराखंड में वाइल्ड लाइफ क्राइम कंट्रोल यूनिट को अभी तक धरातल नहीं मिला है। वह भी तब जब वाइल्ड लाइफ क्राइम कंट्रोल यूनिट के कर्तव्य और दायित्व को लेकर दो बार भी बैठकें हो चुकी हैं।By Sunil NegiEdited By: Published: Sat, 23 Jul 2022 06:40 PM (IST)Updated: Sat, 23 Jul 2022 06:40 PM (IST)FacebookTwitterWhatsappGoogle Newsवन्यजीव संरक्षण में अग्रणी भूमिका निभा रहे उत्तराखंड में वन्यजीवों की सुरक्षा को लेकर अक्सर प्रश्न उठते आए हैं।
राज्य ब्यूरो, देहरादून। वन्यजीव संरक्षण में अग्रणी भूमिका निभा रहे उत्तराखंड में वन्यजीवों की सुरक्षा को लेकर अक्सर प्रश्न उठते आए हैं। ऐसा नहीं है कि वन्यजीवों की सुरक्षा के लिए कदम न उठाए गए हों, लेकिन इसे लेकर जिस सजगता व सक्रियता की दरकार है, उसमें कहीं न कहीं कोई कमी है। 
इस सबको देखते हुए राज्य में वाइल्ड लाइफ क्राइम कंट्रोल यूनिट की स्थापना का निर्णय लिया गया, लेकिन यह अभी तक धरातल पर मूर्त रूप नहीं ले पाई है। वन मुख्यालय से मिली जानकारी के अनुसार अब इसे लेकर गंभीरता से कदम बढ़ाए जा रहे हैं, जल्द ही गढ़वाल व कुमाऊं मंडलों में यह यूनिटें अस्तित्व में आएंगी। 
     
    

अविभाजित उत्तर प्रदेश के दौर में उत्तराखंड में वन्यजीव अंचल की व्यवस्था थी। इस अंचल में एक उप प्रभागीय वनाधिकारी स्तर के अधिकारी के साथ ही अन्य वनकर्मियों की तैनाती थी। इस टीम का दायित्व वन्यजीव अपराधों की रोकथाम के लिए प्रभावी कदम उठाने के साथ ही पकड़े गए अपराधियों को सजा दिलाने के लिए मजबूत धरातल बनाना था। इससे किसी भी वन प्रभाग में वन्यजीव अपराध होने पर यही टीम सुरागरशी-पतारशी में जुटती थी और प्रभाग प्रशासन पर ऐसे कार्यों का कोई बोझ नहीं पड़ता था।

उत्तराखंड बनने के बाद यह व्यवस्था समाप्त कर दी गई। इस बीच बदली परिस्थितियों में वन एवं वन्यजीव अपराधों में वृद्धि समेत अन्य कारणों को देखते हुए राज्य में इस प्रकार की व्यवस्था को फिर से बहाल करने की आवश्यकता पर बल दिया गया। 
लंबे समय तक चले मंथन के बाद वर्ष 2019 में वाइल्ड लाइफ क्राइम कंट्रोल ब्यूरो की तर्ज पर गढ़वाल और कुमाऊं में एक-एक वाइल्ड लाइफ क्राइम कंट्रोल यूनिट स्थापित करने का निर्णय लिया गया। इन टीमों के लिए 14 पदों का सृजन भी हुआ, लेकिन अभी तक यह यूनिटें धरातल पर नहीं उतर पाई हैं। 

वह भी तब जबकि वाइल्ड लाइफ क्राइम कंट्रोल यूनिट के कर्तव्य और दायित्व को लेकर दो बार की बैठकें भी हो चुकी हैं। वन मुख्यालय से मिली जानकारी के अनुसार अब इन यूनिटों के कार्यालय समेत अन्य विषयों का निस्तारण कर जल्द ही इन्हें कार्यरूप में लाया जाएगा।