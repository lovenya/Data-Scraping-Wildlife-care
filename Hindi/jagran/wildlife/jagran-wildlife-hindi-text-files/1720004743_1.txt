दक्षिण अफ्रीका से सिर्फ चीते ही नहीं, आएगी वन्यजीवों के प्रबंधन से जुड़ी तकनीक भी; किसानों को होगा फायदादक्षिण अफ्रीका से चीते ही नहीं देश में वन्यजीवों के प्रबंधन से जुड़ी तकनीक भी आएगी। जुलाई से क्वारंटीन किए गए 12 चीतों को लाने की तैयारी तेज हो गई है। सभी का नए सिरे से स्वास्थ्य परीक्षण  कराया जा रहा है। By Jagran NewsEdited By: Achyut KumarPublished: Fri, 16 Dec 2022 08:30 PM (IST)Updated: Fri, 16 Dec 2022 08:30 PM (IST)FacebookTwitterWhatsappGoogle Newsदक्षिण अफ्रीका से भारत आएंगे 12 चीते
नई दिल्ली, जागरण ब्यूरो। नामीबिया से चीतों के आने के बाद लोगों में भले ही दक्षिण अफ्रीका से आने वाले चीतों को लेकर कोई खास दिलचस्पी नहीं रह गई है, लेकिन वहां से चीतों के साथ आने वाली तकनीक जरूर लोगों की रूचि को बढ़ाने वाली हो सकती है। इस तकनीक की मदद से देश के बड़े क्षेत्र में फसल को नुकसान पहुंचा रही नीलगायों, हिरन और जंगली सुअर आदि की समस्या से निजात मिल सकती है।  
मौजूदा समय में इनके प्रबंधन का कोई खास इंतजाम न होने से देश के कई क्षेत्रों में इनकी संख्या इतनी ज्यादा हो गई है कि वह किसानों की फसल को चौपट कर दे रही हैं। इससे निपटने के लिए कई राज्यों में इन्हें खुलेआम मारने की अनुमति दी जा रही है।  
     
    

यह भी पढ़ें: Cheetah: नामीबिया से भारत में भेजे जाएंगे और भी चीते, चीता संरक्षण कोष की कार्यकारी निदेशक लॉरी मार्कर ने की पुष्टि

वन्यजीव विशेषज्ञ इसे वन्यजीवों के प्रबंधन की बड़ी समस्या मानते है। बावजूद इसके उनके पास अभी तक ऐसी कोई तकनीक नहीं मौजूद है, जिसकी मदद से वन क्षेत्रों से बाहर मौजूद इन वन्यजीवों को पकड़ कर सुरक्षित स्थानों पर छोड़ा जा सके।

विशेषज्ञों के मुताबिक, मौजूदा समय में ऐसे वन्यजीवों को पकड़ने की सबसे बेहतर और हाईटेक तकनीक सिर्फ दक्षिण अफ्रीका के पास है। ऐसे में चीतों के साथ देश में वन्यजीवों के प्रबंधन से जुड़ी तकनीक को भी लाया जा रहा है। इस दौरान दक्षिण अफ्रीकी विशेषज्ञ की मदद से लोगों को प्रशिक्षण भी दिलाया जाएगा।
माना जा रहा है कि इस कदम से आने वाले दिनों में नीलगाय और हिरन के आतंक से पीडि़त किसानों को बड़ी राहत मिल सकती है। उनकी फसलों को इनके नुकसान से बचाया जा सकता है। उत्तर प्रदेश समेत कुछ राज्यों में यह एक बडी समस्या है।

इस बीच जो संकेत मिल रहे है, उसके तहत भारत लाने के लिए जुलाई से क्वारंटीन किए गए 12 चीतों का नए सिरे से फिर से स्वास्थ्य परीक्षण कराने को कहा गया है। इसे इन चीतों को जल्द लाने की तैयारियों से जोड़कर देखा जा रहा है।
वैसे भी चीतों को लेकर लाने को लेकर दोनों देशों के बीच करार के मसौदे को दक्षिण अफ्रीका के वन एवं पर्यावरण मंत्रालय ने अपनी स्वीकृत दे दी है, जिसे फिलहाल वहां के राष्ट्रपति की औपचारिक मंजूरी के लिए भेजा गया है। जो कभी भी मिल सकता है। ऐसे में दक्षिण अफ्रीका से कभी भी चीते भारत में आ सकते है।

हालांकि, इस बीच देश में नए सिरे से एक मंथन शुरू हो गया है कि इन सभी 12 चीतों को कूनो पालपुर अभयारण्य में ही रखा जाए या फिर इन्हें दो से तीन अलग-अलग अभयारण्य में रखा जाए। वैसे भी कूनो में नामीबिया से लाए गए आठ चीते पहले से मौजूद है, जो चीतों के अनुकूल मौजूद भोजन के लिहाज से पर्याप्त माना जा रहा है।
फिलहाल चीतों के लिए उपुयक्त जिन नए क्षेत्रों की पहचान की गई है, उनमें मध्य प्रदेश का नौरादेही और गांधी सागर अभयारण्य के साथ राजस्थान में शाहगढ़ बल्ज, भैंसरोड़गढ़ और मुकुदंरा हिल्स अभयारण्य शामिल हैं।

यह भी पढ़ें: Cheetah: Sattelite Caller ID लगी है भारत में आए चीतों के गले में, जानिए इस टेक्नोलॉजी के बारे में