Odisha News: एशियाई शेरनी 'रीवा' ने नंदनकानन चिड़ियाघर में दिया पांच बच्चों को जन्म, दो शावकों की मौतनंदनकानन चिड़ियाघर में शेरनी रीवा ने पहली बार गर्भधारण किया था। रीवा के कमजोर होने के कारण अब दो जीवित शावकों को वन्यप्राणी देखभाल केंद्र में रखा गया है। दोनों पर सीसीटीवी के जरिए नजर रखी जा रही है।By Kamal Kumar BiswasEdited By: Jagran News NetworkPublished: Wed, 11 Jan 2023 05:06 PM (IST)Updated: Wed, 11 Jan 2023 05:06 PM (IST)FacebookTwitterWhatsappGoogle Newsएशियाई शेरनी 'रीवा' चार में से दो शावकों की मौत हो गई
भुवनेश्वर संवाददाता। नंदनकानन चिड़ियाघर से एक अच्छी और एक बुरी खबर आई है। नंदनकानन में शेरों की संख्या बढ़ गई है। एशियाई शेरनी 'रीवा' ने मंगलवार को चार शावकों को जन्म दिया। हालांकि, इनमें से दो शावकों की बुधवार को मौत हो गई। अन्य दो शावकों को डॉक्टरों की विशेष निगरानी में रखा गया है। 
चिड़ियाघर के सूत्रों के अनुसार दोनों शावकों को विशेष चिकित्सा दी जा रही है। शावकों को गर्म रखने के लिए उष्मा कक्षों के अंदर रखा गया है। इसके साथ ही सीसीटीवी के जरिए उनपर नजर रखी जा रही है। दोनों शावकों का स्वास्थ्य ठीक बताया जा रहा है। 
     
    

बता दें कि एशियाई शेरनी 'रीवा' ने पहली बार गर्भ धारण किया था। रीवा ने एशियाई शेर 'जीत' के साथ मिलन के बाद शावकों को जन्म दिया। शेर के पहले शावक की जन्म के तुरंत बाद मौत हो गई। दूसरे ने बुधवार सुबह दम तोड़ दिया। शेरनी रीवा कमजोर होने के कारण अपने दो नवजात शावकों की देखभाल करने या स्तनपान कराने में असमर्थ थी। इसलिए चिड़ियाघर के अधिकारियों ने शावकों को मां से अलग कर दिया और उन्हें एक वन्यप्राणी देखभाल केंद्र में ले गए। वन्यप्राणी देखभाल केंद्र में दोनों शावकों की देखभाल की जा रही है।

नंदनकानन चिड़ियाघर में शेरों की संख्या हुई 23
नंदनकानन के उप निदेशक संजीत कुमार ने मीडिया को बताया कि शेरनी रीवा पहली बार मां बनी है। इसलिए चिड़ियाघर के कर्मचारी भी उसके स्वास्थ्य की निगरानी कर रहे हैं। दोनों शावकों को निगरानी में रखा गया है। वहीं नए शावकों के जन्म के साथ ही नंदनकानन चिड़ियाघर में शेरों की संख्या 23 हो गई है। इस चिड़ियाघर में 13 एशियाई, एक अफ्रीकी, सात हाइब्रिड और दो शावक शामिल हैं।

बता दें कि इससे पहले सात जनवरी को नंदनकानन जूलॉजिकल पार्क में सफेद बाघिन रूपा ने तीन शावकों को जन्म दिया। बाघिन के तीनों शावक स्वस्थ और ठीक बताए जा रहे हैं।