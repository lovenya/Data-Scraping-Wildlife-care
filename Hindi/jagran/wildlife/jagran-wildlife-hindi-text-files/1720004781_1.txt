Dehradun News: केंद्रीय संस्थान से कंप्यूटर उपकरण चुराने वाला गिरफ्तार, लोन उतारने के लिए की थी चोरीDehradun News डब्ल्यूआइआइ से कंप्यूटर उपकरण चोरी करने के आरोप में पुलिस ने वहीं के चतुर्थ श्रेणी कर्मचारी को गिरफ्तार किया है। एसएसपी ने मामले का पर्दाफाश करने वाली टीम को 15 हजार रुपये बतौर पुरस्कार देने की घोषणा की है।By Jagran NewsEdited By: Nirmala BohraPublished: Sun, 08 Jan 2023 09:22 AM (IST)Updated: Sun, 08 Jan 2023 09:22 AM (IST)FacebookTwitterWhatsappGoogle NewsDehradun News: पुलिस ने चतुर्थ श्रेणी कर्मचारी को गिरफ्तार किया है।
जागरण संवाददाता, देहरादून: Dehradun News: चंद्रबनी स्थित भारतीय वन्यजीव संस्थान (डब्ल्यूआइआइ) से कंप्यूटर उपकरण चोरी करने के आरोप में पुलिस ने वहीं के चतुर्थ श्रेणी कर्मचारी को गिरफ्तार किया है। पुलिस के अनुसार, कर्ज की रकम चुकाने के लिए उसने यह चोरी की। 
उससे बरामद एक हार्ड डिस्क में जीनोम (डीएनए में विद्यमान समस्त जीन का अनुक्रम) से संबंधित शोधपत्र व थीसिस के दस्तावेज सुरक्षित थे। पुलिस आरोपित से पूछताछ कर रही है। एसएसपी ने मामले का पर्दाफाश करने वाली टीम को 15 हजार रुपये बतौर पुरस्कार देने की घोषणा की है। 
     
    

हार्ड डिस्क, रैम व ग्राफिक कार्ड चोरी कर लिए थे
पत्रकारों से वार्ता में वरिष्ठ पुलिस अधीक्षक दलीप सिंह कुंवर ने बताया कि 17 सितंबर 2022 को डब्ल्यूआइआइ की गंगा लैब-2 से अज्ञात व्यक्ति ने हार्ड डिस्क, रैम व ग्राफिक कार्ड चोरी कर लिए थे।
इस मामले में पुलिस जांच कर रही थी। मामला वन्यजीवों पर अनुसंधान करने वाले चोटी के संस्थान से जुड़ा हुआ था, जहां देश-विदेश से छात्र पढ़ाई करने के लिए आते हैं। ऐसे में इतनी जल्दी किसी पर हाथ डालना सही नहीं था।

पांच जनवरी को दोबारा अज्ञात व्यक्ति ने लैब से कंप्यूटर हार्ड डिस्क, प्रोसेसर, ग्राफिक कार्ड, दो कैमरे एवं अन्य इलेक्ट्रानिक सामान चोरी कर लिया। कंप्यूटर हार्ड डिस्क में वन्यजीवों के जीनोम से संबंधित स्टडी और थीसिस पेपर थे। इस मामले में पटेलनगर कोतवाली में मुकदमा दर्ज कर जांच शुरू की गई।
पुलिस ने संस्थान के आसपास के 125 सीसीटीवी फुटेज चेक किए, जिसमें संस्थान में चतुर्थ श्रेणी कर्मचारी प्रिंस सैनी निवासी द्वारिकापुरी, चंद्रबनी पर संदेह हुआ। पुलिस ने उसे हिरासत में लेकर पूछताछ की तो आरोपित ने माना कि दोनों बार लैब में उसी ने चोरी की। पुलिस ने आरोपित के पास से चार हार्ड डिस्क, 10 रैम, दो ग्राफिक कार्ड, तीन अन्य कार्ड, एक प्रोसेसर, एक हीट स्टेपलाइजर, एक कूलिंग फैन और दो डीएसएलआर कैमरे बरामद किए हैं।

कर्ज उतारने के लिए बनाई चोरी की योजना
एसएसपी दलीप सिंह कुंवर ने बताया कि आरोपित प्रिंस अपने पिता की जगह पर संस्थान में नौकरी पर लगा था। वह कंप्यूटर की अच्छी जानकारी रखता है और संस्थान की लैब के इलेक्ट्रानिक सामान की देखरेख करता है।
कुछ समय पहले उसने 15 लाख रुपये का लोन लिया था, लेकिन वेतन कम होने के चलते वह उसे चुका नहीं पा रहा था। ऐसे में उसने लैब से कंप्यूटर पार्ट्स बेचने की योजना बनाई। बाजार में चोरी किए सामान की कीमत काफी अधिक थी, इसलिए वह पूर्व में की गई चोरी का सामान भी बेच नहीं पाया था। अब वह सामान बेचने के लिए दिल्ली जाने की योजना बना रहा था।