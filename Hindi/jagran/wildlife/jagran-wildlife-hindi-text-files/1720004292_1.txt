UP: गोरखपुर में मनेगा अंतरराष्ट्रीय बाघ दिवस, मुख्‍यमंत्री योगी आद‍ित्‍यनाथ 29 जुलाई को करेंगे शुभारंभ, देश भर से जुटेंगे विशेषज्ञमुख्‍यमंत्री योगी आद‍ित्‍यनाथ 29 जुलाई अंतरराष्ट्रीय बाघ दिवस समारोह का शुभारंभ करेंगे। इसमें बाघों के संरक्षण पर एक कार्यशाला का भी आयोजन क‍िया गया। इसमें देशभर के व‍िशेषज्ञ एकत्र होंगे और अध‍िक से अध‍िक बाघों के संरक्षण पर चर्चा करेंगे।By Prabhapunj MishraEdited By: Published: Sun, 24 Jul 2022 03:20 PM (IST)Updated: Sun, 24 Jul 2022 03:20 PM (IST)FacebookTwitterWhatsappGoogle NewsInternational Tiger Day 2022 गोरखपुर में मनेगा अंतरराष्ट्रीय बाघ दिवस
लखनऊ, राज्य ब्यूरो। इस बार 29 जुलाई को अंतरराष्ट्रीय बाघ दिवस समारोह गोरखपुर में मनाया जाएगा। इसमें बाघ संरक्षण के लिए देश भर के विशेषज्ञ जुटेंगे और अंतर सीमा सहयोग विषय पर विस्तार से चर्चा करेंगे। इस कार्यशाला का उद्घाटन मुख्यमंत्री योगी आदित्यनाथ करेंगे। 
उत्तर प्रदेश के लिए अंतर सीमा सहयोग इसलिए भी महत्वपूर्ण है क्योंकि प्रदेश में ऐसे टाइगर रिजर्व हैं जिनकी सीमाएं दूसरे प्रदेशों से जुड़ती हैं। दुधवा टाइगर रिजर्व की सीमाएं तो दूसरे देश नेपाल से मिलती हैं। प्रदेश में बाघ की संख्या भी तेजी से बढ़ी है। 
     
    

वर्ष 2014 में जहां हमारे यहां 117 बाघ थे वहीं वर्ष 2018 की गणना में इनकी संख्या 173 हो गई है। कार्यशाला में विशिष्ट अतिथि के रूप में वन पर्यावरण एवं जलवायु परिवर्तन मंत्री अरुण कुमार सक्सेना, राज्यमंत्री केपी मलिक, सांसद रवि किशन के अलावा अंतरराष्ट्रीय बाघ विशेषज्ञ डा. राजेश गोपाल, फिल्म अभिनेता रणदीप हुड्डा, विश्व प्रकृति निधि-भारत के सेक्रेटरी जनरल डा. रवि सिंह मुख्य रूप से उपस्थित होंगे।

अपर प्रधान मुख्य वन संरक्षक प्रोजेक्ट टाइगर कमलेश कुमार ने बताया कि ग्लोबल टाइगर फोरम के महासचिव राजेश गोपाल बाघ प्रबंधन पर विस्तार से चर्चा करेंगे। वैश्विक परिदृश्य, भारतवर्ष के प्रयास एवं अंतर सीमा सहयोग की आवश्यकता पर अपने विचार रखेंगे।
रवि सिंह बाघ संरक्षण के लिए अंतर सीमा सहयोग में गैर सरकारी संस्थाओं की भूमिका की जानकारी देंगे। नेपाल देश के वन्यजीव से जुड़े अधिकारी भी इसमें शामिल होकर वहां बाघ संरक्षण की दिशा में किए जा रहे कार्यों व अंतर सीमा सहयोग की अपेक्षाओं पर चर्चा करेंगे।

पन्ना टाइगर रिजर्व के पूर्व निदेशक आरएस मूर्ति व उप निदेशक रिपु दमन सिंह केन-बेतवा लिंक परियोजना की पृष्ठभूमि में बाघ संरक्षण के लिए अंतर सीमा सहयोग की आवश्यकताओं पर अपने विचार रखेंगे। इसमें भारतीय वन्यजीव संस्था देहरादून के भी प्रतिनिधि शामिल होंगे।