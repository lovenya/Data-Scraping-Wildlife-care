Wildlife Sanctuary: वन्यजीवों के साथ बढ़ते संघर्ष को थामने की तेज होगी मुहिम, बनेंगे नए ठिकानेवर्ष 2022 में अब तक अकेले बाघों के हमले से 35 लोगों की जान जा चुकी है। इस संघर्ष में बाघों को भी जान से हाथ धोना पड़ता है। रिपोर्ट के मुताबिक वर्ष 2022 में अब तक करीब 74 बाघों की मौत रिपोर्ट हो चुकी है।By Jagran NewsEdited By: Shashank MishraPublished: Sat, 24 Dec 2022 09:14 PM (IST)Updated: Sat, 24 Dec 2022 11:29 PM (IST)FacebookTwitterWhatsappGoogle Newsबाघों और एशियाई शेरों की बढ़ती संख्या को देख भारतीय वन्यजीव संस्थान ने इसके प्रबंधन पर शुरू किया काम।
जागरण ब्यूरो, नई दिल्ली। आने वाले सालों में देश में वन्यजीवों और मानव के बीच संघर्ष और तेज न हो इसके लिए तैयारियां तेज हो गई है। वन्यजीवों की बढ़ती संख्या को देखते हुए इनके लिए नए ठिकानों को विकसित करने पर ध्यान दिया जा रहा है। अभयारण्यों की क्षमता के आधार पर इनके बेहतर प्रबंधन की योजना पर भी काम शुरू कर दिया गया है। इस दौरान सबसे ज्यादा फोकस बाघ और एशियाई शेरों के प्रबंधन पर है। जिनकी आबादी पिछले सालों में काफी बढ़ी है। इसके साथ ही इन्हें ज्यादा क्षमता वाले अभयारण्यों से कम क्षमता वाले अभयारण्यों में शिफ्ट करने की भी योजना है। मौजूदा समय में देश में बाघों की संख्या करीब तीन हजार और एशियाई शेरों की संख्या सात सौ के आसपास है। 

 
     
    
देश में वन्यजीवों के प्रबंधन से जुड़ी योजना पर काम कर रहे भारतीय वन्यजीव संस्थान के मुताबिक इसके तहत देश में नए-नए रिजर्व क्षेत्र तैयार किए जा रहे है। यह सभी वैसे तो वन क्षेत्र ही है, लेकिन रिजर्व वन क्षेत्र न होने के चलते अब तक इनमें आवाजाही प्रतिबंधित नहीं थी। इसके साथ ही इनमें अभी बाघ और एशियाई शेरों के रहने के लिए पर्याप्त भोजन की उपलब्धता भी नहीं है।

वैसे भी इन सभी वन्यजीवों का मानव के साथ संघर्ष तभी शुरू होता है जब इन वन्यजीवों को अभयारण्य के अंदर पर्याप्त भोजन और पानी नहीं मिलता है। ऐसे में यह संरक्षित क्षेत्र से बाहर निकल भोजन की तलाश करता है। जिसमें वह पालतू पशुओं और मानव पर हमला करता है।
एक रिपोर्ट के मुताबिक वर्ष 2022 में अब तक अकेले बाघों के हमले से 35 लोगों की जान जा चुकी है। इस संघर्ष में बाघों को भी जान से हाथ धोना पड़ता है। रिपोर्ट के मुताबिक वर्ष 2022 में अब तक करीब 74 बाघों की मौत रिपोर्ट हो चुकी है, हालांकि इनमें बड़ी संख्या प्राकृतिक रूप से मरने वाले बाघों की है। वन्यजीवों के बेहतर प्रबंधन को लेकर वैसे तो सरकार लंबे समय से मुस्तैद है, लेकिन इसमें तेजी देश से विलुप्त हो चुके चीतों को फिर से बसाने के बाद रफ्तार पकड़ी है।


जिसके बाद देश भर के सभी अभयारण्यों की क्षमता और विस्तार जैसे पैमाने को लेकर अध्ययन कराया जा रहा है। वैसे भी मौजूदा समय में देश में बाघ, तेंदुआ और हाथी सहित दूसरे वन्यजीवों की गणना का काम चल रहा है। माना जा रहा है कि इसकी रिपोर्ट भी जल्द ही आ जाएगी। जिसमें इनकी संख्या के तेजी से बढ़ने का अनुमान है। गौरतलब है कि देश में बाघों और तेंदुओं की गणना इससे पहले वर्ष 2018 में की गई थी।

छत्तीसगढ़, झारखंड और ओडिशा में बनेंगे बाघों के नए ठिकाने
देश वैसे तो मौजूदा समय में करीब 53 बाघ अभयारण्य है, बावजूद इसके छत्तीसगढ़, झारखंड और ओडिशा जैसे राज्यों में बाघों के नए ठिकाने बनाए जा सकते है। इन राज्यों में बड़े पैमाने पर वनक्षेत्र है। वैसे तो यह राज्य बाघों के संरक्षण की मुहिम से जुड़े हुए है, लेकिन अभी यहां बाघों की संख्या काफी कम है। छत्तीसगढ़ में मौजूदा समय में 19, झारखंड में पांच और ओडिशा में 28 बाघ ही है। गौरतलब है कि अभयारण्यों में बाघों या दूसरे वन्यजीव की क्षमता का निर्धारण उसके क्षेत्रफल के आधार पर नहीं बल्कि वहां उनके अनुकूल भोजन और पानी की उपलब्धता के साथ रहवास की अनुकूलता आदि के आधार पर तय की जाती है।

ये भी पढ़ें: आपकी यात्रा की प्लानिंग में मदद करेगा 'डिसीजन ट्री', घंटों पहले घने कोहरे का देगा अलर्ट
 
Fact Check Story : राहुल गांधी के सामने सुनिधि चौहान ने नहीं गाया अश्‍लील गाना, जानिए पूरा सच