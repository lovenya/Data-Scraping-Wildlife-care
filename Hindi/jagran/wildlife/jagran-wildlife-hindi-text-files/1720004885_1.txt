Gurugram: गुरुग्राम-फरीदाबाद रोड पर वाहनों की चपेट में नहीं आएंगे वन्य जीव, पुलियों की सफाई हुई शुरूAravali Wildlife वन्य जीव गुरुग्राम-फरीदाबाद रोड पर वाहनों की चपेट में नहीं आएंगे। इसके लिए जहां भी रोड में पुलिया है उसकी सफाई शुरू कर दी गई है। सफाई होने के बाद सभी पुलिया के ऊपर फेंसिंग कराई जाएगी।By Aditya  RajEdited By: GeetarjunPublished: Sun, 05 Mar 2023 10:47 PM (IST)Updated: Sun, 05 Mar 2023 10:47 PM (IST)FacebookTwitterWhatsappGoogle Newsगुरुग्राम-फरीदाबाद रोड पर वाहनों की चपेट में नहीं आएंगे वन्य जीव, पुलियों की सफाई हुई शुरू
गुरुग्राम, जागरण संवाददाता। वन्य जीव गुरुग्राम-फरीदाबाद रोड पर वाहनों की चपेट में नहीं आएंगे। इसके लिए जहां भी रोड में पुलिया है, उसकी सफाई शुरू कर दी गई है। सफाई होने के बाद सभी पुलिया के ऊपर फेंसिंग कराई जाएगी। इससे वन्य जीव रोड पार करने की बजाय पुलिया से होकर एक तरफ से दूसरी तरफ जा-आ सकेंगे। इससे पहले मानेसर घाटी में दिल्ली-जयपुर हाईवे की पुलिया को साफ किया गया था। पुलिया के ऊपर फेंसिंग भी कराई जा चुकी है। 

गुरुग्राम-फरीदाबाद रोड अरावली पहाड़ी क्षेत्र से होकर गुजरती है। बंधवाड़ी और मांगर बनी इलाके में रोड के दोनों तरफ काफी घनी हरियाली है। इसमें काफी संख्या में वन्य जीव रहते हैं। वन्य जीव रोड पार करते रहते हैं। कई साल पहले एक तेंदुआ वाहन की चपेट में आ गया था। 
     
    
आगे से वन्य जीव वाहनों की चपेट में न आएं, इसे ध्यान में रखकर अरावली पहाड़ी क्षेत्र से गुजरने वाली सड़कों में जहां भी पुलिया (वाइल्ड लाइफ कारिडोर) है, उसे साफ करने पर वन विभाग की वन्य जीव शाखा जोर दे रही है। पहले मानेसर घाटी में पुलिया की सफाई कराई गई। अब गुरुग्राम-फरीदाबाद रोड पर काम शुरू किया गया है। कुल आठ पुलिया हैं। जिनकी सफाई होनी हैं। कुछ की सफाई हो चुकी है।

वन विभाग का मानना है कि क्षेत्र में वन्य जीवों की संख्या तेजी से बढ़ रही है। यही वजह है कि वन्य जीव विचरण करते हुए कई बार अरावली के नजदीक के रिहायशी इलाकों में भी पहुंच जाते हैं। तीन महीने पहले डीएलएफ फेज-एक इलाके में भी तेंदुआ देखा गया था। मानेसर के आसपास अक्सर तेंदुए विचरण करते हुए दिख जाते हैं।
पिछले महीने ही एनएसजी ट्रेनिंग सेंटर के नजदीक दो तेंदुए दिखे थे। बता दें कि अरावली पहाड़ी क्षेत्र के कुछ इलाकों में अधिकतर वन्य जीव रहते हैं। इन इलाकों में बंधवाड़ी, मांगर बनी, मानेसर घाटी, दमदमा, मंडावर, भोंडसी, सांप की नगली, ग्वालपहाड़ी, शिकोहपुर और फिरोजपुर झिरका शामिल हैं।

अरावली में वन्य जीव
गीदड़- 166
लकड़बग्घा- 126
सेहली- 91
बिज्जू- 61
नेवला- 50
तेंदुआ- 31
जंगली बिल्ली- 26
लोमड़ी- 4
भेड़िया- 3
लंगूर की प्रजाति- 2
गुरुग्राम-फरीदाबाद रोड के दोनों तरफ अरावली पहाड़ी क्षेत्र में काफी संख्या में वन्य जीव हैं। इसे देखते हुए जहां भी पुलिया है, उसकी सफाई कराई जा रही है। सभी पुलिया के ऊपर फेंसिंग भी कराई जाएगी। -एमएस मलिक, अतिरिक्त प्रधान मुख्य वन संरक्षक (वन्य जीव)