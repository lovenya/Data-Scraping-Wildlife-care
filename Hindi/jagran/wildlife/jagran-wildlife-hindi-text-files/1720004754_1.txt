Pilibhit News: जंगल के किनारे पर तार फेंसिंग न होने से बाहर निकल रहे वन्य जीव, संघर्ष होने की बनती है आशंकापीलीभीत के जंगल टाइगर रिजर्व घोषित होने के बाद जंगल में विचरण करने वाले सभी वन्य जीवों की सुरक्षा व्यवस्था को लेकर कड़े इंतजाम किए जाने के निर्देश दिए गए थे। वन्य जीव जंगल से बाहर न निकले इसके लिए तार फेंसिंग कराने को भी कहा गया था।By Devendrda DevaEdited By: Shivam YadavPublished: Tue, 27 Dec 2022 11:26 PM (IST)Updated: Tue, 27 Dec 2022 11:26 PM (IST)FacebookTwitterWhatsappGoogle Newsवन्य जीव जंगल से बाहर न निकले इसके लिए तार फेंसिंग कराने को भी कहा गया था।
पूरनपुर, जागरण टीम: ठंड बढ़ते ही जंगल से वन्य जीवों का बाहर निकलना शुरू हो जाते हैं। इससे मानव और वन्य जीव के संघर्ष की घटनाओं की भी आशंका रहती है। जंगल में तार फेंसिंग न होने की वजह से वन्य जीव बाहर निकल रहे हैं, जिससे इन पर हर समय खतरा भी मंडरा रहा है। 
पीलीभीत के जंगल टाइगर रिजर्व घोषित होने के बाद जंगल में विचरण करने वाले सभी वन्य जीवों की सुरक्षा व्यवस्था को लेकर कड़े इंतजाम किए जाने के निर्देश दिए गए थे। वन्य जीव जंगल से बाहर न निकले इसके लिए तार फेंसिंग कराने को भी कहा गया था। हालांकि, कुछ जगह तार फेंसिंग की गई है लेकिन अभी अधिकांश जगह जंगल के किनारे पर तार फेंसिंग नहीं हो पाई है।  
     
    

बनी रहती संघर्ष की आशंका
ठंड बढ़ते ही वन्य जीव जंगल से बाहर निकलना शुरू हो जाते हैं। सूअर, नीलगाय, चीतल आदि पशुओं के अलावा बाघ भी जंगल से बाहर आ जाते हैं। जंगल के किनारे लगाए जाने वाले गन्ने में यह विचरण करते रहते हैं। इसके चलते गन्ने की छिलाई के दौरान मानव और वन्य जीव में संघर्ष होने की भी आशंका रहती है। 
मचान बनाकर रखवाली करते हैं किसान
घुंघचाई चौकी क्षेत्र के गांव मटेहना कालोनी में मानव वन्य जीव संघर्ष में बाघिन और एक ग्रामीण की मृत्यु हो गई थी। इसके साथ ही वन्य जीव नीलगाय जंगल के किनारे फसलों को भी भारी नुकसान पहुंचाते हैं। किसानों को मचान आदि बनाकर खेतों की रखवाली करनी पड़ती है और पूरी रात जागकर वह वन्य जीवों से फसलों को बचाते नजर आते हैं।

हर बार दिया जाता है ज्ञापन
किसान संगठनों की तरफ से हर बार जंगल की तार फेंसिंग कराए जाने की मांग का ज्ञापन अधिकारियों को दिया जा रहा है, लेकिन कोई सुध नहीं ली जा रही है। वन्य जीवों को जंगल से बाहर आने से रोकने के लिए कोई पुख्ता इंतजाम न होने से ठंड में इनकी बाहर निकलने की तादाद धीरे धीरे बढ़ रही है।
इन्होंने कहा…
टाइगर रिजर्व हरीपुर रेंज के वन क्षेत्राधिकारी बीरेन्द्र सिंह रावत ने बताया कि ठंड में वन्य जीवों के प्रजनन काल का समय होता है। इसलिए बाघ और तेंदुआ आदि गन्ने के खेतों में पहुंच जाते हैं। खेत में वह बच्चों को ज्यादा सुरक्षित मानते हैं। सुअर, गीदड़ आदि का आसानी से शिकार भी कर लेते हैं। इस वजह से वह जंगल से बाहर आ जाते हैं।