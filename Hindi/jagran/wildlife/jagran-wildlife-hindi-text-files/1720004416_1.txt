सड़क और होमस्टे बनने से इस बार बड़ी तादाद में उच्च हिमालय पर ट्रैक के लिए पहुंचेंगे पर्यटकउच्च हिमालय में अब ट्रैकिंग का सबसे अच्छा समय आ रहा है। सितंबर से लेकर अक्टूबर तक का समय ट्रैकिंग की दृष्टि से सबसे अच्छा माना जाता है। इस दौरान उच्च हिमालय का सौंदर्य भी बढ़ जाता है।By Skand ShuklaEdited By: Published: Thu, 01 Sep 2022 04:31 PM (IST)Updated: Thu, 01 Sep 2022 04:31 PM (IST)FacebookTwitterWhatsappGoogle Newsसड़क और होमस्टे बनने से इस बार बड़ी तादाद में उच्च हिमालय पर ट्रैक के लिए पहुंचेंगे पर्यटक
संवाद सूत्र, धारचूला : हिमायल की खूबसूरती को करीब से निहारने के लिए देश भर से पर्यटक उत्तराखंड पहुंचते हैं। सड़कों की पहुंच से इस बार अक्टूबर से मध्य नवंबर तक आदि कैलास और ओम पर्वत तक बड़ी संख्या में पर्यटकों के पहुंचने की संभावना है। 
यदि अक्टूबर में मौसम अधिक खराब न हुआ तो अक्टूबर माह में बड़ी तादाद में पर्यटक आदि कैलास, ओम पर्वत का दीदार करने पहुंच सकते हैं। मौसम के करवट बदलने के बाद भी गुंजी, छियालेख तक पर्यटकों के पहुंचने के आसार हैं। 
     
    

उच्च हिमालय में अब ट्रैकिंग का सबसे अच्छा समय आ रहा है। सितंबर से लेकर अक्टूबर तक का समय ट्रैकिंग की दृष्टि से सबसे अच्छा माना जाता है। इस दौरान उच्च हिमालय का सौंदर्य भी बढ़ जाता है। छियालेख मेंं तो हरे भरे बुग्यालों के बीच फूलों की घाटी सभी को आकर्षित करती है।

आदि कैलास और ओम पर्वत के पास नावीढांग तक मार्ग और मार्ग में होमस्टे बनने से प्रवास की अब दिक्कतें समाप्त हो चुकी हैं। वहीं इनर लाइन के लिए प्रशासन ने सिंगल खिड़की की व्यवस्था की है।

साढ़े दस हजार फीट की ऊंचाई पर स्थित गुंजी में तो कई परिवार शीतकालीन प्रवास में धारचूला नहीं आकर गांव में ही रहने लगे हैं। ग्रामीणों के इस कदम से गुंजी तक शीतकालीन पर्यटन की संभावनाएं बढ़ रही हैं। जिला प्रशासन ने भी इस दिशा में पहल की है। स्थानीय ग्रामीण भी शीतकालीन पर्यटन के लिए तैयार हैं।
गुंजी गांव में भी होमस्टे तैयार हो चुके हैं। वहीं इस मार्ग पर प्रवास के लिए कुमाऊं मंडल विकास निगम के आवास गृह और हट्स हैं। निगम कैलास मानसरोवर यात्रा और आदि कैलास यात्रा में इनका उपयोग करता है। शीतकाल में पर्यटक उच्च हिमालय तक पहुंचते हैं तो निगम को भी इसका लाभ मिलेगा।

शीतकालीन पर्यटन के लिए मौसम सबसे बड़ा कारक
शीतकालीन पर्यटन के लिए मौसम सबसे बड़ा कारक है। कभी कभार इस क्षेत्र में मध्य अक्टूबर से ही हिमपात होने लगता है। वैसे भी अक्टूबर अंत तक आदि कैलास और नावीढांग में हिमपात होना प्रारंभ हो जाता है।
मौसम कैसा भी रहे परंतु मध्य अक्टूबर तक उच्च हिमालय के पर्यटकों से गुलजार होने के आसार हैं। यही वह समय भी होता है जब उच्च हिमालयी गांवों के ग्रामीण शीतकालीन प्रवास के लिए धारचूला रवाना होते हैं।

आदि कैलास और नावीढांग में आवासीय सुविधा
केएमवीएन के प्रबंधक दिनेश गुरुरानी ने बताया कि उच्च हिमालय साहसिक पर्यटन के लिए जाना जाता है। आदि कैलास और ओम पर्वत दो धार्मिक आस्था के केंद्र हैं। अधिकांश पर्यटक इन स्थलों तक जाता है।
केएमवीएन के पास इस मार्ग में पड़ावों सहित आदि कैलास और नावीढांग में आवासीय सुविधा है। निगम विगत कई दशकों से कैलास मानसरोवर यात्रा का संचालन करता आया है। निगम इसमें सक्षम है।