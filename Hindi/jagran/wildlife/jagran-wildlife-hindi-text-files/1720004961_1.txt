वन्यजीवों के साथ संघर्ष में मृतकों के परिजनों को शीघ्र मिलेगा मुआवजा, निवारण प्रकोष्ठ के गठन पर दी सहमतिUttarakhand News मानव वन्यजीव संघर्ष में हो रही वृद्धि और लगभग 70 व्यक्तियों की मृत्यु को देखते हुए सरकार को कदम उठाने पड़े हैं। मंत्रिमंडल ने इस संघर्ष के निवारण के लिए प्रकोष्ठ और अलग से निधि के गठन पर सहमति दी। By Ravindra kumar barthwalEdited By: Nirmal PareekPublished: Thu, 04 May 2023 12:13 AM (IST)Updated: Thu, 04 May 2023 12:13 AM (IST)FacebookTwitterWhatsappGoogle Newsवन्यजीवों के साथ संघर्ष में मृतकों के परिजनों को शीघ्र मिलेगा मुआवजा
राज्य ब्यूरो, देहरादून: उत्तराखंड में मानव वन्यजीव संघर्ष में हो रही वृद्धि और लगभग 70 व्यक्तियों की मृत्यु को देखते हुए सरकार को कदम उठाने पड़े हैं। मंत्रिमंडल ने इस संघर्ष के निवारण के लिए प्रकोष्ठ और अलग से निधि के गठन पर सहमति दी। इस निधि में प्रारंभिक रूप से दो करोड़ की राशि रखी जाएगी। इससे वन्यजीवों के साथ संघर्ष में मारे गए व्यक्ति के स्वजन को मुआवजे मिलने में परेशानी नहीं होगी। 

मानव वन्यजीव संघर्ष निवारण प्रकोष्ठ संघर्ष के कारणों का विस्तृत अध्ययन करेगा, ताकि रोकथाम के लिए प्रभावी कदम उठाए जा सकें। वन सचिव विजय यादव ने बताया कि प्रदेश के भौगोलिक क्षेत्र के अनुसार ब्लाक स्तर तक ऐसी घटनाओं के आधार पर हाट स्पाट का चिह्नीकरण किया जा सकेगा। वहां संघर्ष रोकने के लिए संसाधनों की उपलब्धता और अच्छे तरीके से की जा सकती है। 
     
    
भालू, मगरमच्छ, गुलदार एवं अन्य वन्यजीवों से हो रहे संघर्ष के निवारण और प्रभावित व्यक्ति के स्वजन को अनुग्रह राशि के यथाशीघ्र भुगतान पर शीघ्र निर्णय लिया जाएगा। मुख्यमंत्री ने इसका नियमित अनुश्रवण करने को भी कहा है। मुआवजे की दरें राज्य वन्यजीव बोर्ड की ओर से पहले से तय हैं। यह राशि बढ़ाने पर मंथन चल रहा है। आपदा प्रबंधन विभाग से हरी झंडी मिलने के बाद इस संबंध में आगे कदम बढ़ाए जाएंगे।

प्रकोष्ठ वन्यजीव प्रमुख वन संरक्षक और मुख्य वन्यजीव प्रतिपालक को उनके दायित्व निर्वाह में तकनीकी सहयोग भी प्रदान करेगा। उचित विशेषज्ञता के मानव संसाधन की आवश्यकता के लिए विभाग के बाहर से भी सहायता ली जाएगी। उन्होंने बताया कि मानव वन्यजीव संघर्ष की घटनाएं आकस्मिक होती हैं। ऐसी घटनाओं का कोई समय अथवा स्थान निर्धारित नहीं होता। इस समस्या के समाधान के लिए तत्काल धनराशि की आवश्यकता होती है।

मानव वन्यजीव संघर्ष निवारण निधि की स्थापना का निर्णय इसी कारण किया गया है। इस निधि में दो करोड़ की राशि होगी। बंदरों के बंध्याकरण को चिडिय़ापुर, रानीबाग एवं अल्मोड़ा में इकाइयां स्थापित की गईं, लेकिन कई बार समय से बजट उपलब्ध नहीं होने से चिकित्सक और इकाइयां सात से आठ माह तक यह कार्य नहीं कर पाती हैं। निधि से इस कार्य में भी सहायता मिलेगी।
आकस्मिक रूप से विशेषज्ञ उपकरणों की उपलब्धता, वन्यजीवों के डीएनए व अन्य फारेंसिक जांच को आकस्मिक धनराशि के भुगतान, आधुनिक प्रकार के पिंजड़े उपलब्ध कराने और रेडियो कालर प्राप्त करने के लिए इस निधि का उपयोग किया जा सकेगा। बर्ड फ्लू समेत जूनोटिक बीमारियों से फील्ड स्तर पर निवारण को तत्कालिक खर्च में भी धन की कमी बाधक नहीं बनेगी।

पिरूल एकत्र करने पर मिलेगी अधिक धनराशि
मंत्रिमंडल ने पिरूल एकत्रीकरण से जुड़े स्थानीय निवासियों, महिलाओं, वन पंचायतों, युवक मंगल दलों और स्वयं सहायता समूहों को राहत दी है। पिरूल एकत्रीकरण के लिए एक रुपये प्रति किलो दर को बढ़ाया गया है। अब दो रुपये के स्थान पर तीन रुपये प्रति किलो की दर से पिरूल की खरीद की जाएगी। प्रदेश में वनाग्नि में चीड़ के वनों में पिरूल मुख्य कारण है। वनाग्नि सत्र-2023 में चीड़-पिरूल स्थानीय स्तर पर एकत्रीकरण करके व्यापक स्तर पर ब्रिकेट अथवा पैलेट्स बनाना प्रस्तावित है। इसके लिए कैंपा के अंतर्गत उपलब्ध धनराशि से भुगतान किया जाता है। इससे स्थानीय निवासियों को आजीविका के लिए संसाधन उपलब्ध होंगे।

पशु चिकित्सकों को प्रैक्टिस बंदी भत्ता
मंत्रिमंडल ने पशु चिकित्सकों की बहु प्रैक्टिस बंदी भत्ते की बहुप्रतीक्षित मांग पूरी कर दी। इन चिकित्सकों को फरवरी, 2014 से मूल वेतन का 25 प्रतिशत की दर से प्रैक्टिस बंदी भत्ता दिया जा रहा था। वेतन समिति ने इन चिकित्सकों को यह भत्ता देने का उल्लेख नहीं किया तो इसे रोक दिया गया। यह प्रकरण वेतन समिति के समक्ष दोबारा भेजा गया। समिति की संस्तुति के बाद मंत्रिमंडल ने चिकित्सकों को 20 प्रतिशत भत्ता देने पर सहमति दी। इससे 400 पशु चिकित्सकों को लाभ मिलेगा।