चंदौली: विंध्य पर्वत की छांव में जलप्रपातों की शीतलता संग देखें वन्यजीव, विदेशी सैलानियों को लुभा रहे ये झरनेउत्तर प्रदेश में वाराणसी से लगभग 57 किलोमीटर दूर विंध्य पर्वतों के बीच एक मनोरम और दर्शनीय स्थल चंद्रप्रभा वन्यजीव अभयारण्य मौजूद है। यह बेहद खूबसूरत है। यहां ऊंची पहाड़ियां हैं तो गुफाओं में बने भित्ति चित्र भी हैं। बाग मचान सनसेट प्वाइंट एवं चट्टानी गुफाओं के अलावा यहां निवास करने वाले आदिवासियों के पारंपरिक नृत्य-संगीत से सजी शाम जीवनभर न भूलने वाली स्मृतियों का हिस्सा बन जाती है।By Jagran NewsEdited By: Yogesh SahuPublished: Fri, 21 Jul 2023 05:34 PM (IST)Updated: Fri, 21 Jul 2023 05:34 PM (IST)FacebookTwitterWhatsappGoogle Newsचंदौली: विंध्य पर्वत की छांव में जलप्रपातों की शीतलता संग देखें वन्यजीव, विदेशी सैलानियों को लुभा रहे ये झरने
प्रेम शंकर त्रिपाठी, चंदौली। वाराणसी से लगभग 57 किलोमीटर दूर विंध्य पर्वतों के बीच स्थित चंद्रप्रभा वन्यजीव अभयारण्य बेहद खूबसूरत दर्शनीय स्थल है। यहां ऊंची पहाड़ियां हैं तो गुफाओं में बने भित्ति चित्र भी हैं। 
बाग, मचान, सनसेट प्वाइंट एवं चट्टानी गुफाओं के अलावा यहां निवास करने वाले आदिवासियों के पारंपरिक नृत्य-संगीत से सजी शाम जीवनभर न भूलने वाली स्मृतियों का हिस्सा बन जाती है। 
     
    

इन सबके अलावा चंद्रप्रभा अभयारण्य में मौजूद दो झरने देवदरी और राजदरी की अनुपम आभा और सुंदरता का शब्दों में बखान करना नामुमकिन है।
तभी तो कहते हैं कि कभी राजे-रजवाड़ों के अलावा देवता भी इसकी सुंदरता निहारने आते थे। घने जंगल के बीच ऊंचाई से नीचे गिरता स्वच्छ पानी और इससे उठती तेज आवाज की लोकप्रियता हाल के वर्षों में प्रदेश और देश की सीमाओं को लांघकर विदेश तक पहुंच गई है।

बारिश के दिनों में चंद्रप्रभा बांध से पानी छोड़ा जाता है तो दोनों कनाडा के विश्व विख्यात नियाग्रा फाल से कम खूबसूरत नहीं लगते।
यही कारण है कि इस साल अब तक अमेरिका, इंग्लैंड, कोरिया, नेपाल, आस्ट्रेलिया, फ्रांस समेत 107 देशों के पर्यटक यहां आ चुके हैं।
प्राकृतिक सुंदरता के अलावा विशेष रूप से विदेशी सैलानियों के यहां आने का मुख्य कारण है बीते कुछ वर्षों में सुविधाओं का बढ़ना।

बड़े, बच्चों सबके लिए कुछ न कुछ
कुछ वर्ष पहले तक यहां रात गुजारने की कोई व्यवस्था नहीं होने से सैलानी आते लेकिन शाम होते-होते लौट जाते थे। अब चकिया-नौगढ़ मार्ग के मध्य जमसोती के पूर्व घने जंगलों के बीच रिजार्ट जैसी ठहरने व्यवस्था ने हालात बदल दिए हैं।
ट्रेकिंग और सफारी की सुविधा है तो रात में चांद को निहारने के लिए टेलीस्कोप की व्यवस्था भी है। बच्चों के खेलने के लिए चिल्ड्रेन पार्क, युवाओं के लिए स्विमिंग पूल, रेस्तरां, स्वच्छ पेयजल, लग्जरी काटेज लोगों को खूब भा रहे हैं। पर्यटकों को चंद्रकांता की हसीन वादियों से अवगत कराने के लिए गाइड भी उपलब्ध हैं।

यहां कभी एशियाई सिंहों का था राज
78 वर्ग किलोमीटर क्षेत्र में फैले चंद्रप्रभा वन्यजीव अभयारण्य का नाम चंद्रप्रभा नदी के नाम पर पड़ा है। इसका मतलब चांद की चांदनी होता है। यह कर्मनाशा की सहायक नदी है और दोनों नदियां गंगा में मिलती हैं। अभयारण्य की स्थापना 1957 में की गई थी।
गुजरात के गिर से राजा नाम का नर शेर और रानी-जयश्री नाम की दो शेरनियां यहां लाई गईं। 1970 के दशक तक यह अभयारण्य एशियाई सिंहों के लिए लोकप्रिय था।

आज यहां तेंदुआ, लकड़बग्घा, भेड़िया, जंगली सुअर, सांभर, चिंकारा, चीतल, साही, घड़ियाल, अजगर जैसे जानवरों व पक्षियों की अनेक प्रजातियां देखने को मिलती हैं।
इसके एक बर्ड पार्क भी है, जिसमें 150 से ज्यादा पक्षियों की प्रजातियां पाई जाती हैं। महुआ, सागौन, अमलतास, तेंदू, बेर आदि के पेड़ हैं तो प्रचुर संख्या में औषधीय वनस्पतियां भी पाई जाती हैं।
इनके अलावा कैमूर पर्वतमाला पर स्थित नौगढ़ का किला और चंद्रकांता के रहस्यों को समेटे विजयगढ़ का किला भला कौन नहीं देखना चाहेगा।

ऐसे पहुंचे राजदरी-देवदरी जलप्रपात
अभयारण्य का प्रवेश द्वार चंद्रप्रभा बांध है। देवदरी, राजदरी देखने के लिए सबसे उचित समय जुलाई से फरवरी का महीना है। वाराणसी एयरपोर्ट से टैक्सी लेकर देवदरी-राजदरी जलप्रपात तक पहुंचा जा सकता है।
वहीं, ट्रेन से आने वाले सैलानी पंडित दीनदयाल उपाध्याय जंक्शन से 49 किमी की दूरी तय कर वहां पहुंच सकते हैं। चकिया तहसील के आगे हरे-भरे पेड़ों और पहाड़ों के बीच बना घुमावदार रास्ता बरसात के दिनों में बेहद मनोरम है।

 
 राजदरी और देवदरी की सुंदरता निहारने देवता भी उतर आते थे जमीं पर 
 चंद्रप्रभा अभयारण्य में स्थित राजदरी-देवदरी जलप्रपात के प्रशंसक बने विदेशी सैलानी 
 इस वर्ष 107 देशों के सैलानी यहां की अनुपम सुंदरता को निहारने के लिए आ चुके हैं 
 जंगल सफारी के साथ टेलीस्कोप से चांद निहारने का अवसर