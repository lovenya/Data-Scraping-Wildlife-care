Haldwani News: बाघ मित्र अवार्ड प्राप्त वेस्टर्न सर्किल में डाक्टरों की कमी, 252 बाघ-हाथी पर सिर्फ एक डाक्टरवेस्टर्न सर्किल में कुमाऊं के तीन जिलों के जंगल आते हैं। इसके तहत तराई पूर्वी तराई पश्चिमी तराई केंद्रीय रामनगर और हल्द्वानी डिवीजन आती है। नैनीताल ऊधम सिंह नगर के अलावा चम्पावत जिले का कुछ जंगल भी इसके क्षेत्र में आता है। लेकिन सर्किल के पास सिर्फ एक चिकित्सक है।By Prashant MishraEdited By: Published: Fri, 15 Jul 2022 07:54 AM (IST)Updated: Fri, 15 Jul 2022 07:54 AM (IST)FacebookTwitterWhatsappGoogle Newsसर्किल में सिर्फ एक वन्यजीव चिकित्सक होने से कई बार परेशानी का सामना करना पड़ता है।
जागरण संवाददाता, हल्द्वानी: वन विभाग की वेस्टर्न सर्किल राजस्व हासिल करने के मामले में पूरे उत्तराखंड में पिछले चार साल से नंबर वन है। इसकी कामर्शियल डिवीजनों में बाघ, हाथी, गुलदार समेत अन्य वन्यजीवों की मौजूदगी को काफी अहम माना जाता है। 
पिछली गणना के मुताबिक सर्किल के पांच वन प्रभागों में 125 बाघ और 127 हाथी नजर आए थे। बाघ संरक्षण में बेहतर प्रदर्शन के लिए राष्ट्रीय बाघ संरक्षण प्राधिकरण से बाघ मित्र अवार्ड भी मिला। जंगल किनारे आबादी क्षेत्र होने की वजह से अक्सर मानव-वन्यजीव संघर्ष की घटनाएं सामने आती है।  
     
    

लेकिन सर्किल में सिर्फ एक वन्यजीव चिकित्सक होने से कई बार परेशानी का सामना करना पड़ता है। मई में गौला कापर्स फंड की मदद से नए चिकित्सक की तैनाती का प्रस्ताव भी बना था। लेकिन यह अधर में लटका हुआ है।

वेस्टर्न सर्किल के तहत तराई पूर्वी, तराई पश्चिमी, तराई केंद्रीय, रामनगर और हल्द्वानी डिवीजन आती है। नैनीताल, ऊधम सिंह नगर के अलावा चम्पावत जिले का कुछ जंगल भी इसके क्षेत्र में आता है। लेकिन सर्किल के पास सिर्फ एक चिकित्सक है।

डा. आयुष उनियाल के सहयोग के लिए आपात स्थिति में नैनीताल चिडिय़ाघर और कार्बेट पार्क के चिकित्सक को बुलाना पड़ता है। मगर कई बार वह भी व्यस्त रहते हैं। ऐसे में दिक्कत का सामना करना पड़ता है। सर्किल की डिवीजनों से सटी आबादी होने में अक्सर गुलदार, हाथी और अन्य वन्यजीव पहुंच जाते हैं। मानव-वन्यजीव संघर्ष की घटना को रोकने को ट्रैंकुलाइज अभियान की कमान चिकित्सक को ही संभालनी पड़ती है।


बाघिन ढूंढे या रेस्क्यू अभियान चलाए
फतेहपुर रेंज मेें सात लोगों की मौत होने की वजह से वन विभाग का अभियान अब भी जारी है। एक बाघ को ट्रैंकुलाइज कर लिया गया है। फिलहाल संदिग्ध बाघिन की तलाश जारी है। लेकिन पिछले दिनों सुरई रेंज में बाघ का आतंक होने, खटीमा में मगरमच्छ प्रकरण और किलपुरा में हाथी की मौत होने पर चिकित्सकों को वहां जाना पड़ा। ऐसे में फतेहपुर में अभियान रोकना पड़ा था।

वेस्टर्न सर्किल के वन संरक्षक दीप चंद्र आर्य का कहना है कि चिकित्सक की स्थायी तैनाती को लेकर मुख्यालय से पत्राचार करेंगे। अनुबंध के तहत भी नए चिकित्सकों को लाने की तैयारी की जा रही है। आपात स्थिति में कार्बेट व नैनीताल चिडिय़ाघर के चिकित्सक मदद को आते हैं।