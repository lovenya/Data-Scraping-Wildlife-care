Biparjoy: वन्यजीव आपात स्थिति के लिए गिर वन और कच्छ में 200 से ज्यादा टीमें तैनात, कुएं से निकाले गए दो शावकराज्य वन विभाग द्वारा गठित 210 दलों में से 184 को गिर वन और आसपास के क्षेत्रों में तैनात किया गया था। बता दें कि जंगली जानवरों को बचाने और वन्यजीवों से संबंधित किसी अन्य आपात स्थिति में तेजी से प्रतिक्रिया देने के लिए इन दलों का गठन किया गया।By AgencyEdited By: Anurag GuptaPublished: Fri, 16 Jun 2023 09:47 PM (IST)Updated: Fri, 16 Jun 2023 09:47 PM (IST)FacebookTwitterWhatsappGoogle Newsगिर वन और कच्छ में 200 से ज्यादा टीमें तैनात (फोटो: एपी)
अहमदाबाद, पीटीआई। गुजरात सरकार ने गिर वन और कच्छ जिले में 200 से अधिक दलों को चक्रवाती तूफान बिपरजॉय के दौरान एशियाई शेरों और अन्य वन्यजीवों से संबंधित आपात स्थिति से निपटने के लिए तैनात किया था। एक अधिकारी ने शुक्रवार को यह जानकारी दी। 
उन्होंने बताया कि एक दल ने गुरुवार की शाम चक्रवाती तूफान के आने के दौरान गिर पूर्वी संभाग के जसाधर रेंज में एक कुएं में गिरे शेर के दो शावकों को बचाया। 
     
    

गिर वन में कितने दलों की हुई तैनाती?
एक सरकारी विज्ञप्ति में कहा गया कि राज्य वन विभाग द्वारा गठित 210 दलों में से 184 को गिर वन और आसपास के क्षेत्रों में तैनात किया गया था। इसमें कहा गया है कि जंगली जानवरों को बचाने, गिरे हुए पेड़ों को हटाने और वन्यजीवों से संबंधित किसी अन्य आपात स्थिति में तेजी से प्रतिक्रिया देने के लिए इन दलों का गठन किया गया था।
विज्ञप्ति के अनुसार, इनमें जूनागढ, गिर पूर्व, गिर पश्चिम, सासन, पोरबंदर, सुरेंद्रनगर, जामनगर, भावनगर और मोरबी शामिल हैं। 2020 में की गई अंतिम वन्यजीव जनगणना के मुताबिक, सौराष्ट्र क्षेत्र में गिर का जंगल 674 शेरों और कई अन्य मांसाहारी और शाकाहारी जानवरों का घर है।

विज्ञप्ति में कहा गया कि वन विभाग ने चक्रवात के दौरान किसी भी वन्यजीव आपात स्थिति के बारे में लोगों से संदेश प्राप्त करने के लिए विभिन्न स्थानों पर 58 नियंत्रण कक्ष स्थापित किये थे। इसने कहा कि चक्रवात के दौरान शेरों की आवाजाही पर नजर रखने के लिए उपग्रह तकनीक का इस्तेमाल किया गया।
विज्ञप्ति में कहा गया कि गिर पूर्वी संभाग के जसाधर रेंज में एक कुएं के अंदर दो शावकों के होने के बारे में सूचना मिलने पर एक बचाव दल शुक्रवार सुबह मौके पर पहुंचा और बारिश के बीच उन्हें कुएं से बाहर निकाला।

PM मोदी ने CM से की बात
प्रधानमंत्री नरेन्द्र मोदी ने बीती रात को गुजरात के मुख्यमंत्री भूपेंद्र भाई पटेल से चक्रवाती तूफान को लेकर फोन पर बात की। इस दौरान प्रधानमंत्री मोदी ने जंगली जानवरों, विशेषकर गिर के जंगल में शेरों की सुरक्षा के लिए राज्य प्रशासन द्वारा उठाए गए कदमों के बारे में जानकारी ली।
भूपेंद्र पटेल ने एक ट्वीट में लिखा,

 प्रधानमंत्री मोदी ने टेलीफोन पर मुझसे बात करके चक्रवाती तूफान बिपरजॉय के आने के बाद गुजरात की वर्तमान स्थिति के बारे में सभी जानकारी ली। उन्होंने गिर वन के शेरों समेत सभी जंगली जानवरों की सुरक्षा के लिए सरकार द्वारा उठाए गए कदमों के बारे में भी पूछा।