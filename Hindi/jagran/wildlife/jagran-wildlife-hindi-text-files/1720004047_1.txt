चौखुटिया में पानी के टैंक में गिरा गुलदार का शावक, आधे घंटे बाद मादा गुलदार ले गई अपने साथबताया गया है कि गुलदार शावक के साथ शिकार की तलाश में जंगल से गांव की ओर आ रहा था कि कफलिया गधेरे में बने सिंचाई टैंक में जा गिरा। गुलदार की दहाड़ सुन गांव के लोग मौके पर जाने की हिम्मत नहीं जुटा सके। By Prashant MishraEdited By: Published: Fri, 24 Jun 2022 04:08 PM (IST)Updated: Fri, 24 Jun 2022 04:08 PM (IST)FacebookTwitterWhatsappGoogle Newsगुलदार किसी तरह शावक को उठाकर जंगल की ओर भाग गई।
जागरण संवाददाता, अल्मोड़ा: चौखुटिया ब्लाक में ग्राम पंचायत मल्ला ताजपुर के तोक गांव कफलिया के पास पानी गधेरे में बने पानी के टैंक में गुलदार का शावक अचानक गिर गया, जो करीब आधे घंटे तक टैंक में छटपटाता रहा। इस बीच आसपास मादा गुलदार की गुर्राने की आवाज सुन गांव में भय का माहौल उत्पन्न हो गया। बाद में गुलदार किसी तरह शावक को उठाकर जंगल की ओर भाग गई। 
यह घटना शुक्रवार दोपहर की है। बताया गया है कि गुलदार शावक के साथ शिकार की तलाश में जंगल से गांव की ओर आ रहा था कि कफलिया गधेरे में बने सिंचाई टैंक में जा गिरा। गुलदार की दहाड़ सुन गांव के लोग मौके पर जाने की हिम्मत नहीं जुटा सके। किसी तरह कुछ युवक टैंक तक पहुंचे, लेकिन कुछ दूर खड़ा गुलदार आक्रमक हो गया। जिससे वे भी लौट गए।  
     
    

करीब आधे घंटे तक गांव में भय बना रहा। इसी बीच लाेग वन विभाग को सूचित करने लगे। तभी मौका पाकर मादा गुलदार शावक को उठाकर अपने साथ ले गई। इसके साथ ही ग्रामीणों ने राहत की सांस ली। प्रधान हंसी मावड़ी ने बताया कि टैंक में पानी कम होने से शावक की जान बच गई। 
लंबे समय से बना है गुलदार का भय
विकास खंड के मल्ला ताजपुर समेत आसपास के गांवों में लंबे समय से गुलदार का भय बना हुआ है। ऐसे में मवेशियों व बच्चों की सुरक्षा को लेकर आए दिन ग्रामीण भयभीत हैं। सुरेन्द्र सिंह मावड़ी का कहना है कि गुलदार के भय से गांव के लोग मवेशियों के साथ ही उन्हें चराने ले जाते हैं। उन्हें हमले का भय रहता है।