चीतों के आते ही भारत बनेगा वन्यजीव के लिहाज से अनूठा देश; एक साथ कहीं नहीं पाए जाते शेर, बाघ, तेंदुआ और चीताचीते अभी 17 देशों में मिलते हैं। यहां इनकी कुल आबादी करीब सात हजार है। इनकी बड़ी संख्या अफ्रीकी देशों में मिलती है। प्रमुख देश अभी जहां चीते पाए जाते हैं उनमें ईरान नामीबिया दक्षिण अफ्रीका तंजानिया युगांडा जिबाब्वे जांबिया सेंट्रल अफ्रीकन रिपब्लिक माली केन्या अल्जीरिया अंगोला आदि शामिल हैं। By Amit SinghEdited By: Published: Sat, 10 Sep 2022 03:43 AM (IST)Updated: Sat, 10 Sep 2022 04:30 AM (IST)FacebookTwitterWhatsappGoogle Newsकिसी देश में नहीं पाए जाते बिग कैट प्रजाति के चारों बड़े वन्यजीव
अरविंद पांडेय, नई दिल्ली: भारत दुनिया का ऐसा पहला देश बनने जा रहा है, जहां 'बिग कैट' प्रजाति के चीता, शेर, बाघ और तेंदुआ जैसे चारों बड़े वन्यजीव पाए जाएंगे। किसी देश में अभी ये चारों वन्यजीव जंगल में नहीं मिलते हैं। करीब 70 साल पहले देश से विलुप्त हो चुके चीतों की वापसी हो रही है। अभी इन्हें मध्य प्रदेश के कूनो पालपुर अभयारण्य में रखा जाएगा, लेकिन जल्द ही दूसरे अभयारण्यों में भी रखने की योजना है। इनमें मध्य प्रदेश और राजस्थान के अभयारण्य चिह्नित किए गए हैं। 

चीते अभी 17 देशों में मिलते हैं। इन देशों में इनकी कुल आबादी करीब सात हजार है। इनकी बड़ी संख्या अफ्रीकी देशों में मिलती है। जिन प्रमुख देशों में अभी चीते पाए जाते हैं, उनमें ईरान, नामीबिया, दक्षिण अफ्रीका, तंजानिया, युगांडा, जिबाब्वे, जांबिया, सेंट्रल अफ्रीकन रिपब्लिक, माली, केन्या, अल्जीरिया, अंगोला आदि शामिल हैं। भारत में नामीबिया और दक्षिण अफ्रीका से चीते लाए जा रहे हैं। पहली खेप में करीब आठ चीते लाए जाएंगे। इनमें चार नर और चार मादाएं शामिल होंगी। 
     
    

चीतों की पुनर्वास परियोजना पर काम कर रहे नेशनल टाइगर कंजर्वेशन अथारिटी (एनटीसीए) और वाइल्ड लाइफ इंस्टीट्यूट आफ इंडिया देहरादून के विशेषज्ञों के मुताबिक, बिग कैट के लिहाज से भारत की जलवायु काफी बेहतर है। चीतों का यहां बेहतर विकास होगा। वैसे भी देश में 1952 से पहले चीतों की मौजूदगी के प्रमाण मिलते हैं। छत्तीसगढ़, झारखंड, मध्य प्रदेश, उत्तर प्रदेश, महाराष्ट्र, गुजरात और ओडिशा जैसे राज्यों में चीते पाए जाते थे। दस्तावेज के मुताबिक, देश में अंतिम बार 1948 में छत्तीसगढ़ के सरगुजा में चीतों को देखा गया था।

चीतों पर देशभर में चलाया जाएगा जनजागरण अभियान
वन और पर्यावरण मंत्रालय ने देशभर में चीतों को लेकर जनजागरण अभियान चलाने की योजना बनाई है। यह अभियान मुख्य रूप से छात्रों के बीच चलाया जाएगा। इसमें उन्हें चीतों से जुड़ी जानकारी के साथ देश से कब और कैसे विलुप्त हुए आदि बताया जाएगा। मंत्रालय ने इसका जिम्मा राष्ट्रीय प्राकृतिक इतिहास संग्रहालय को सौंपा है। दिल्ली के साथ मैसुर, सवाई माधोपुर, भोपाल और भुवनेश्वर के स्थानीय केंद्र भी अभियान में शामिल होंगे। मंत्रालय छात्रों के क्विज का भी आयोजन करेगा।

15 सितंबर को आ जाएंगे चीते
देश में चीतों का आगमन 15 सितंबर को हो जाएगा। पीएम के सामने 17 सितंबर को इन्हें कूनो पालपुर में बनाए गए बाड़े में छोड़ा जाएगा।
मुख्यमंत्री शिवराज सिंह ने दी प्रधानमंत्री को तैयारियों की जानकारी
कूनो पालपुर नेशनल पार्क में चीता बसाने की तैयारियों की जानकारी मुख्यमंत्री शिवराज सिंह चौहान ने शुक्रवार को प्रधानमंत्री नरेन्द्र मोदी को दी। मुख्यमंत्री ने वीडियो कान्फ्रेंसिंग के माध्यम से प्रधानमंत्री को बताया कि कूनो में चीता परियोजना के औपचारिक शुभारंभ की कितनी तैयारी हो चुकी है। चीते कैसे आएंगे और किन-किन वीवीआइपी को कार्यक्रम में आमंत्रित किया जा रहा है। उन्होंने यह भी बताया कि पार्क से करीब 15 किमी दूर तहसील मुख्यालय कराहल में स्व-सहायता समूह की महिलाओं के सम्मेलन में बड़ी संख्या में महिलाएं आ रही हैं। वहीं इस कार्यक्रम से प्रदेश के सभी जिलों को आनलाइन जोड़ा जाएगा।