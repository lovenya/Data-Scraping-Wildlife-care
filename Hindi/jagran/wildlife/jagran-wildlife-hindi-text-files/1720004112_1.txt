मानसून की पहली वर्षा में ही शहर में जलभराव, आवागमन में परेशानीमानसून के आगमन के साथ ही लोगों को भीषण गर्मी से राहत मिल गई। किंतु जलभराव होने से शहर के लोगों को परेशानी भी उठानी पड़ी।By JagranEdited By: Published: Thu, 30 Jun 2022 06:44 PM (IST)Updated: Thu, 30 Jun 2022 06:44 PM (IST)FacebookTwitterWhatsappGoogle Newsमानसून की पहली वर्षा में ही शहर में जलभराव, आवागमन में परेशानीजागरण संवाददाता, सोनीपत :  
 मानसून के आगमन के साथ ही लोगों को भीषण गर्मी से राहत मिल गई। दिनभर होती रही वर्षा ने भीषण गर्मी से त्रस्त लोगों के तन-मन को सराबोर कर दिया। लोग वर्षा का आनंद लेने लगे, लेकिन नगर निगम की लापरवाही ने उनके आनंद में खलल डालने का काम कर दिया। दिनभर रुक-रुककर होती रही वर्षा के कारण शहर की अधिकांश सड़कें जलमग्न हो गई तो जल निकासी की समुचित व्यवस्था के अभाव में कुछ चौक-चौराहों से निकलना भी मुश्किल हो गया। हालांकि कई दिन बाद हुई वर्षा के कारण किसानों की बांछें खिल गई। मौसम विभाग के अनुसार फिलहाल तीन दिन तक मानसून सक्रिय रहेगा। इस दौरान भरपूर वर्षा का अनुमान है।  
     
    

 कई क्षेत्रों में हो गया जलभराव: 
 शहर में वर्षा से ज्यादातर स्थानों पर जलभराव हो गया। शनि मंदिर के सामने का अंडरपास जलभराव के चलते बंद हो गया। उसके साथ ही गीता भवन चौक, स्वामी दयानंद मार्ग, ओल्ड डीसी रोड, मामा-भांजा चौक, तिरंगा चौक, गोहाना रोड, सारंग रोड, कच्चे क्वार्टर रोड, सेक्टर-14 मार्केट, ओल्ड रोहतक रोड, सूरी पेट्रोल पंप वाली व मुरथल अड्डा आदि क्षेत्र में जलभराव हो गया। सारंग रोड और मुरथल अड्डा क्षेत्र में सीवर खोदाई के चलते सड़कों पर फैली मिट्टी से कीचड़ हो गया, जिससे लोगों को आवागमन में दोहरी परेशानी झेलनी पड़ी। गोहाना में भी अधिकतर सड़कों पर करीब एक फुट तक पानी भर गया। वर्षा रुकने के बाद करीब दो घंटे तक सड़कों पर पानी भरा रहा। गोहाना में सोनीपत रोड, सिविल रोड, बरोदा रोड, जींद रोड, पार्क रोड पर जलभराव होने से लोगों को परेशानी हुई। कालोनियों की गलियों में भी ऐसी ही स्थित नजर आई। गन्नौर में भी शहर की सभी सड़कों पर पानी जमा हो गया। सड़कों पर पानी भरने के कारण राहगीर बरसाती पानी से गुजरने को मजबूर हैं। शहर में बरसाती पानी की निकासी का प्रबंध करना जनस्वास्थ्य विभाग का काम है, लेकिन वर्षा के कारण जनस्वास्थ्य विभाग के कार्यालय का परिसर भी पूरी तरह जलमग्न हो गया। वर्षा से बादशाही रोड, रेलवे रोड, नपा रोड पर इतना पानी भर गया कि लोगों का पैदल निकलना भी मुश्किल हो गया। उधर, बादशाही रोड पर बिछाई गई मास्टिक लेयर भी उखड़कर अलग हो गई, जो राहगीरों के लिए परेशानी का सबब बन गई। इस तरह राई व कुंडली औद्योगिक क्षेत्र में भी वर्षा के चलते सड़कें जलमग्न हो गई। पहले से ही टूटी सड़कों पर जलजमाव होने के कारण वाहनों का निकलना भी मुश्किल हो गया। उद्योगपतियों ने क्षेत्र से पानी निकासी और सड़कों की जल्द से जल्द मरम्मत की मांग की है। 
 वर्षा में मकान हुआ क्षतिग्रस्त : 
 गांव खानपुर कलां में वर्षा में ग्रामीण अमित पुत्र बीरा का दो मंजिला मकान क्षतिग्रस्त हो गया। मकान के बीच में बड़ी दरार आ गई। इससे मकान का अगला और पिछला हिस्सा अलग-अलग हो गया। अमित का कहना है कि उसके मकान पर आसमानी बिजली गिरने से ऐसा हुआ है। 
 किसान खुश, धान रोपाई में आई तेजी : 
 मौसम विभाग के अनुसार तीन दिन तक झमाझम वर्षा का अनुमान है। इससे गर्मी कम हो जाएगी और फसलों को लाभ होगा। सबसे ज्यादा लाभ गन्ना और धान की खेती करने वाले किसानों को होगा। जिले के अधिकतर क्षेत्र में किसान धान की रोपाई करते हैं। इस बार भी 90 हजार हेक्टेयर से अधिक क्षेत्र में धान की रोपाई होने की अनुमान है। किसान धान की रोपाई के लिए वर्षा का इंतजार कर रहे थे। बृहस्पतिवार को इंद्र देवता किसानों पर खूब मेहरबान हुए। वर्षा के साथ ही धान की रोपाई में तेजी आएगी। हालांकि इस तरह की वर्षा से सब्जी की फसल में नुकसान की आशंका है। वर्षा से सब्जी की फसलों का फूल नष्ट हो सकते हैं। 
 कहां कितनी हुई वर्षा : 
 सोनीपत : 46 
 गन्नौर : 55 
 गोहाना : 123 
 खरखौदा : 88
 खानपुर कलां : 58 
 राई : 128 
 ---- 
 मानसून लगभग अपने समय पर ही पहुंच गया है। इससे वर्षा का आरंभ हो गया है। मानसून की सक्रिया अनुमान के अनुसार है। ऐसे में जुलाई में भरपूर वर्षा होने की उम्मीद की जा रही है। 
 - डा. प्रेमदीप सिंह, मौसम विज्ञानी, कृषि विज्ञान केंद्र 
 ---- 
 पूर्व मीडिया सलाहकार ने लिया शहर में जायजा : 
 मुख्यमंत्री के पूर्व मीडिया सलाहकार राजीव जैन ने वर्षा के चलते शहर में जलभराव की स्थिति का जायजा लेते हुए निकासी के पुख्ता प्रबंध करने के निर्देश दिए। उन्होंने कहा कि दो माह पूर्व ही उन्होंने नगर निगम को सीवरों-नालों की सफाई के लिए लिखा था, कितु समय पर सफाई नहीं हो सकी। जायजा लेने के दौरान कई प्रमुख क्षेत्रों में जलभराव की स्थिति मिलने पर उन्होंने निराशा व्यक्त करते कहा कि अधिकारीगण छोटी मोटरों की व्यवस्था करें ताकि जहां भी पानी ठहरता है, वहां मोटर लगाकर निकासी की व्यवस्था की जा सके।