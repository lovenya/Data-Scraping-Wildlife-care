Uttarakhand News : वन्यजीवों के हमलों से बचाव का नया प्‍लान, अब एनसीसी कैडेट की मदद लेगा विभागUttarakhand News  उत्तराखंड में गहराते मानव-वन्यजीव संघर्ष की रोकथाम के दृष्टिगत जनजागरण के लिए एनसीसी (नेशनल कैडेट कोर) के कैडेट भी मोर्चा संभालेंगे। आने वाले दिनों में वे स्थानीय जनों को वन्यजीवों के हमलों से बचाव के गुर सिखाते नजर आएंगे।By Jagran NewsEdited By: Nirmala BohraPublished: Mon, 12 Dec 2022 09:43 AM (IST)Updated: Mon, 12 Dec 2022 09:43 AM (IST)FacebookTwitterWhatsappGoogle NewsUttarakhand News : एनसीसी (नेशनल कैडेट कोर) के कैडेट मोर्चा संभालेंगे।
राज्य ब्यूरो, देहरादून: Uttarakhand News : उत्तराखंड में गहराते मानव-वन्यजीव संघर्ष की रोकथाम के दृष्टिगत जनजागरण के लिए एनसीसी (नेशनल कैडेट कोर) के कैडेट भी मोर्चा संभालेंगे। वन विभाग इस सिलसिले में एनसीसी निदेशालय, उत्तराखंड को प्रस्ताव भेजने जा रहा है। 
इस पहल के धरातल पर उतरने पर देश में पहली बार होगा, जब किसी राज्य में एनसीसी कैडेट ऐसी मुहिम में उतरेंगे। प्रदेश के शिक्षण संस्थानों में एनसीसी कैडेट की संख्या 42 हजार है। आने वाले दिनों में वे स्थानीय जनों को वन्यजीवों के हमलों से बचाव के गुर सिखाते नजर आएंगे। 
     
    

वन्यजीव स्थानीय समुदाय के लिए मुसीबत का सबब
71.05 प्रतिशत वन भूभाग वाला उत्तराखंड वन्यजीवों के संरक्षण में महत्वपूर्ण भूमिका निभा रहा है, लेकिन तस्वीर का दूसरा पहले यह भी है कि यही वन्यजीव स्थानीय समुदाय के लिए मुसीबत का सबब बन गए हैं। आए दिन वन्यजीवों के हमले सुर्खियां बन रहे हैं। वर्ष 2020 से अब तक के ही परिदृश्य पर नजर दौड़ाएं तो वन्यजीवों के हमलों में 166 व्यक्तियों को जान गंवानी पड़ी है, जबकि 642 घायल हुए हैं।

मनुष्य और वन्यजीवों के मध्य इस टकराव को थामने के लिए कदम तो उठाए गए, लेकिन विशेष सफलता नहीं मिली। अब जबकि पानी सिर से ऊपर बहने लगा है तो सरकार ने गंभीरता से कदम उठाने की ठानी है। इसके लिए मुआवजा राशि में वृद्धि के साथ ही क्षेत्र विशेष की परिस्थितियों के आधार पर रणनीति बनाकर उसे धरातल पर उतारा जा रहा है। इसमें सर्वाधिक जोर आमजन को जागरूक करने पर रहेगा।
जनजागरण के लिए विभाग तो अपने स्तर से प्रभावी कदम उठाएगा ही, इसके लिए विभाग अब एनसीसी कैडेट की मदद लेने जा रहा है। राज्य के मुख्य वन्यजीव प्रतिपालक डा. समीर सिन्हा की एनसीसी निदेशालय उत्तराखंड के अपर महानिदेशक मेजर जनरल पीएस दहिया से इस बारे में बातचीत हो चुकी है।

अब विभाग विधिवत रूप से एनसीसी निदेशालय को प्रस्ताव भेजेगा। इसके पश्चात एनसीसी कैडेट को प्रशिक्षण दिया जाएगा। उन्हें वन्यजीवों से हमलों के बचाव के तौर-तरीकों की जानकारी दी जाएगी, ताकि वे आमजन को जागरूक कर सकें।
मानव-वन्यजीव संघर्ष की रोकथाम के मद्देनजर जनजागरण में हम एनसीसी कैडेट की मदद लेने जा रहे हैं। एनसीसी एक अनुशासित बल है और एनसीसी कैडेट के माध्यम से हम हजारों परिवारों को जागरूक कर सकते हैं। यह देश में अपनी तरह की पहली पहल होगी, जब एनसीसी कैडेट इस मुहिम में जुटेंगे।

-डा समीर सिन्हा, मुख्य वन्यजीव प्रतिपालक
उत्तराखंड में 42 हजार एनसीसी कैडेट हैं। यह गौरव की बात होगी कि हमारे एनसीसी कैडेट मानव-वन्यजीव संघर्ष से जुड़े गंभीर विषय को लेकर आमजन को जागरूक करेंगे।
-मेजर जनरल पीएस दहिया, अपर महानिदेशक, एनसीसी निदेशालय