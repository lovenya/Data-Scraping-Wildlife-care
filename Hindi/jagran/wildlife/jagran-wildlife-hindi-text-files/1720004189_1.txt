झूम के बरसे बदरा, खुश हुए किसानखेतों में तेज हुआ धान की नर्सरी लगाने का काम रास्तों पर जलभराव से लोगों को आवागमन में हुई परेशानीBy JagranEdited By: Published: Sat, 09 Jul 2022 10:06 PM (IST)Updated: Sat, 09 Jul 2022 10:06 PM (IST)FacebookTwitterWhatsappGoogle Newsझूम के बरसे बदरा, खुश हुए किसानश्रावस्ती : शुक्रवार की रात से ही तराई में शुरू हुई झमाझम बारिश शनिवार दोपहर तक रुक-रुक कर जारी रही। बारिश से मौसम खुशगवार हो गया। लोगों को उमसभरी गर्मी से राहत मिली। खेतों में धान की रोपाई का काम तेज हो गया। लगातार बारिश से रास्तों पर जलभराव की स्थिति बन गई। 
 लगभग एक माह से तेज धूप व उमसभरी गर्मी से लोग परेशान थे। खेतों से धूल उड़ रही थी। धान की नर्सरी लगाने व रोपाई का काम पिछड़ रहा था। मक्का की बोआई भी नहीं हो पा रही थी। बारिश के चलते लोगों को गर्मी से राहत मिली। खेतों में पानी भर जाने से धान की नर्सरी डालने का काम शुरू हो गया। तैयार नर्सरी से किसानों ने धान की रोपाई शुरू कर दी। बारिश से गन्ना, मेंथा व केले की फसल को भी फायदा होना बताया जा रहा है। बारिश के अभाव में सूखे पड़े खेतों की जोताई तेज हो गई है। सिरसिया बाजार में मुख्य चौराहे पर बनी जिला पंचायत की दुकानों में बारिश का पानी भर गया। दुकानदारों ने सुबह पंपिग सेट से पानी को निकलवाया। उधर, आंधी- पानी आने से कई क्षेत्रों में बिजली भी गुल हो गई, जो सुबह बहाल हो सकी। नगर में कई स्थानों पर रास्ते पर पानी भर जाने से लोगों को आवागमन में कठिनाई हुई। सिरसिया ब्लाक मुख्यालय के बालापुर मोड़ से सोनपथरी जाने वाले मार्ग पर जलभराव हो गया। इससे सोनपथरी जाने वाले श्रद्धालुओं व राहगीरों को परेशानी उठानी पड़ रही हैं। नई व पुरानी बाजार में जलनिकासी की व्यवस्था न होने से लोग हलकान रहे।  
     
    

 तेजी से बढ़ रहा राप्ती का जलस्तर, बाढ़ की आशंका
 नेपाल के पहाड़ों पर शनिवार को हुई मूसलाधार बरसात के बाद राप्ती नदी का जलस्तर में तेजी से बढ़ रहा है। नेपाल से तेजी से पानी आने से शनिवार की शाम चार बजे राप्ती बैराज के पास नदी का जलस्तर खतरे के निशान 127.70 के सापेक्ष 127.60 सेमी रिकार्ड किया गया। पांच बजे राप्ती का जलस्तर खतरे के निशान से 10 सेमी ऊपर 127.80 पर पहुंच गया। बैराज पर राप्ती नदी का जलस्तर 20 सेमी प्रति घंटा की रफ्तार से बढ़ रहा है। नेपाल की एक वेबसाइट के अनुसार खबर लिखे जाने तक वेस्ट राप्ती के कुसुम नदी का जलस्तर खतरे के निशान से ऊपर चल रहा है। 
 भूमिगत केबल दगने से रातभर गुल रही बिजली
 जिला मुख्यालय भिनगा में शुक्रवार की रात लगभग आठ बजे अचानक भूमिगत केबल दग गया। इससे भिनगा फ‌र्स्ट फीडर से जुड़े क्षेत्र की बिजली गुल हो गई। कई दिनों से उमसभरी गर्मी झेल रहे लोग अचानक बिजली गुल होने से रातभर परेशान रहे। लोगों के घरों में लगा इंवर्टर भी जवाब दे गया। कूलर, पंखा भी ठप पड़ गए। किसी तरह बाहर टहल कर लोगों ने रात बिताई। इसके चलते सुबह नगर के कई मुहल्लों में पेयजल की आपूर्ति भी ठप रही। सुबह लगभग नौ बजे आपूर्ति बहाल हुई, तब जाकर लोगों ने राहत की सांस ली।