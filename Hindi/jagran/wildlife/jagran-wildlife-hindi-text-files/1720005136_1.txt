Elephant Home: नेपाल नहीं अब कतर्नियाघाट की हवा गजराज को आ रही रास, बना नया ठिकाना, दोगुना हुई संख्‍याबहराइच का कतर्नियाघाट हाथ‍ियों का नया ठ‍िकाना बन गया है। पहले नेपाल का बर्द‍िया हाथ‍ियों के रहने के ल‍िए मुफीद क्षेत्र था लेक‍िन समय के साथ प्राकृतिक और पर्यावरण में बदलाव के चलते हाथ‍ियों को कतर्निया की हवा रास आने लगी है। साल 2020 के मुकबाले यहां पर तेजी से हाथ‍ियों की संख्‍या में इजाफा हुआ है। फ‍िलहाल यहां पर 150 से अधिक हाथियों के विचरण करने का अनुमान है।By Jagran NewsEdited By: Prabhapunj MishraPublished: Thu, 19 Oct 2023 11:31 AM (IST)Updated: Thu, 19 Oct 2023 11:31 AM (IST)FacebookTwitterWhatsappGoogle NewsElephant Home: कतर्नियाघाट हाथ‍ियों का नया ठ‍िकाना
मुकेश पांडेय, बहराइच। नेपाल का बर्दिया नहीं, अब कतर्नियाघाट वन्य जीव प्रभाग 'गजराज' का ठिकाना बन गया है। हाथियों की संख्या को लेकर किए जा रहे अध्ययन के प्रारंभिक नतीजे उत्साहवर्द्धक हैं। वन क्षेत्र में 2020 के मुकाबले हाथियों की संख्या दोगुना होना तय माना जा रहा है।  

भारतीय वन्यजीव संस्थान देहरादून की छह सदस्यीय टीम ने दुधवा वन्यजीव प्रभाग का हिस्सा कतर्नियाघाट में मई व जून माह में 200 वर्ग किलोमीटर क्षेत्रफल में कैमरे लगाकर तस्वीरें कैद की थीं। इस दौरान हाथियों एवं गैंडों की 50 लाख से अधिक तस्वीरें कैद हुई हैं। ध्रुव जैन की अगुआई में टीम ने जंगल के बफर जोन में साढ़े तीन सौ किलोमीटर पैदल सर्वे कर हाथियों के डंग (गोबर) के 450 नमूने एकत्र किए हैं। यहां इससे 'गजराज' की संख्या का सटीक आकलन करना सरल होगा। 
     
    

अब इनका अध्ययन शुरू कर दिया गया है। अब तक अध्ययन के दौरान मिले के संकेत उत्साहवर्द्धक हैं। वर्ष 2020 में दुधवा क्षेत्र में कुल 149 हाथी पाए गए थे, जिसमें 75 हाथी कतर्निया प्रभाग में ही थे। इस बार 'गजराज' की संख्या दोगुनी हो सकती है। यहां डेढ़ सौ से अधिक हाथियों के स्वच्छंद विचरण करने का अनुमान है।

हाथियों की बढ़ती संख्या का कारण नेपाल के बर्दिया नेशनल पार्क से खाता कारीडोर के रास्ते इस ओर आगमन है। यहां भोजन एवं पानी की प्रचुरता के कारण स्थाई तौर पर ठिकाना बना रहे हैं। इससे केंद्र सरकार के 'प्रोजेक्ट हाथी' के तहत 'नया अभयारण्य' विकसित करने की योजना को बल मिला है।

यूपी का दूसरा हाथी रिजर्व
शिवालिक के बाद 2022 में तराई के नाम से प्रदेश का दूसरा हाथी अभयारण्य घोषित होने के कारण यहां केंद्र सरकार का विशेष ध्यान है। इसका विस्तार बहराइच से लेकर लखीमपुरखीरी, पीलीभीत, शाहजहांपुर तक है। प्रोजेक्ट एलिफेंट के निदेशक और वन एवं पर्यावरण मंत्रालय में महानिरीक्षक रमेश पांडेय के डीएफओ के पद पर कार्यरत रहने का भी लाभ इस क्षेत्र के वन्यजीव अभयारण्य के विकास में मिल रहा हैं।


 कतर्नियाघाट में प्रति चार वर्ग किलोमीटर में एक कैमरा लगाया गया था। हाथियों का कैमरा ट्रैपिंग का कार्य पूरा हो चुका है। कोर जोन में काफी तादाद में चित्र कैमरों में कैद हुए हैं। इससे दोगुना तक संख्या बढ़ने का अनुमान है। सही संख्या अध्ययन पूरा होने पर पता चलेगी।
 आकाशदीप बधावन, प्रभागीय वनाधिकारी



यह भी पढ़ें: Gyanvapi Case: क्या मिलेगी ज्ञानवापी में पूजा-अर्चना की अनुमति! मामले में मंदिर-मस्जिद पक्ष आज करेंगे जिरह


यह भी पढ़ें: UP Electricity: वाराणसी में मीटरों का टोटा, बिना हिसाब चल रहे 1700 कनेक्शन; लाखों का नुकसान झेल रहा विभाग