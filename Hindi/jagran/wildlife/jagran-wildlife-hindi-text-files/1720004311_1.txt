गजराज ने लिया सिटी सेंटर का मजा-अचानक हाथी को चक्कर काटते देख मची अफरा-तफरी
-वन विभाग की टीम ने चाय बागान होते हुएBy JagranEdited By: Published: Thu, 28 Jul 2022 08:27 PM (IST)Updated: Thu, 28 Jul 2022 08:27 PM (IST)FacebookTwitterWhatsappGoogle Newsगजराज ने लिया सिटी सेंटर का मजा-अचानक हाथी को चक्कर काटते देख मची अफरा-तफरी 
 -वन विभाग की टीम ने चाय बागान होते हुए जंगल में खदेड़ा 
     
    
 जागरण संवाददाता, सिलीगुड़ी: जंगल से निकलकर एक हाथी के शहरी क्षेत्र में दाखिल होने से लोगों में हड़कंप मच गया। सुबह के समय हाथी को देख लोग भौंचक्के रह गए। उन्हें समझ में नहीं आ रहा था कि अब वे क्या करें। क्योंकि उनके लाख प्रयास के बावजूद हाथी अपनी मन का ही करते चला जा रहा था। गुरुवार सुबह सबसे पहले लोगों ने हाथी को सिटी सेंटर मैदान में देखा। यहां हाथी आराम से टहल रहा था। वह काफी देर तक सिटी सेंटर के सामने चक्कर काटता रहा। इसी क्रम में कुछ समय बाद उसने एक नारियल के पेड़ को तोड़ दिया। इस बीच वहां काफी संख्या में लोग जमा हो गए। सिटी सेंटर के सुरक्षा गार्ड और आला अधिकारी भी मौके पर पहुंच गए। 

 इसी दौरान लोगों के शोर मचाने के बाद वह वहां से निकलकर सीधे सुकांत पल्ली में घुस गया। यहां भी लोगों का सामना हाथी से हुआ। लोग हाथी को देखते ही दूर हट गए। इसके बाद एक नदी को पार करते हुए हाथी दागापुर चाय बागान में दाखिल हो गया। उसके बाद धीरे- धीरे हाथी मिलन मोड़ जा पहुंचा। हर तरफ लोगों का हुजूम हाथी को देखने के लिए उमड़ रहा था। बाद में वन विभाग की टीम ने मौके पर पहुंचकर हाथी को महानंदा अभ्यारण्य में पहुंचाया। हालांकि राहत की बात यह रही है कि हाथी करीब दो से तीन घंटे तक शहरी इलाके में रहा, लेकिन किसी को भी नुकसान नहीं पहुंचाया। हालांकि लोगों के शोर सुनकर कभी- कभी वह विचलित जरूर हुआ, लेकिन आक्रामक नहीं हुआ। लोगों का कहना है कि खाने की तलाश में हाथी यहां आया था। रात के समय वह इलाके में दाखिल हुआ था, लेकिन समय रहते वह लौट नहीं सका और तब तक सुबह हो गई।