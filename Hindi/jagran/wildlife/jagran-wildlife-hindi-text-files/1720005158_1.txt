Bihar News : सात समंदर पार से आने लगे राजहंस और बार हेडेड गुज, विदेशी मेहमानों के कलरव से गूंजे ओढ़नी-चांदन और हनुमना जलाशयBihar News  ठंड का मौसम शुरू होते ही विदेशी पक्षियों का भारत आना शुरू हो गया है। बिहार के बांका जिले के जलाशयों में इन विदेशी मेहमानों को जल क्रीड़ा करते हुए देखा जा सकता है। इनके कलरव से जलाशयों के किनारे गुंजायमान हो रहे हैं। विशेषज्ञों का कहना है कि जनवरी तक इनकी संख्या और बढ़ सकती है।By Shekhar Kumar SinghEdited By: Yogesh SahuPublished: Thu, 07 Dec 2023 03:51 PM (IST)Updated: Thu, 07 Dec 2023 03:51 PM (IST)FacebookTwitterWhatsappGoogle Newsबांका के ओढ़नी डैम में विचरण करते विदेशी पक्षी
जागरण संवाददाता, बांका। अभी गुलाबी ठंड ने दस्तक क्या दी, बांका के आधा दर्जन जलाशय सात समंदर पार के मेहमानों से गुलजार हो गए हैं। 
मौसम के बदले मिजाज के बीच मेहमानों का कलरव जलाशयों का सन्नाटा चीरने लगा है। मानसून की अंतिम अच्छी बरसात से सभी जलाशय भी अभी लबालब हैं। 
     
    
मेहमान इसमें जमकर जलक्रीड़ा कर रहे हैं। पक्षियों के आने का सिलसिला अभी दिसंबर पहले सप्ताह से शुरू ही हुआ है। वे चार महीने तक बांका की आबोहवा में भोजन जुटाएंगे और मस्ती करेंगे।

मार्च अंत तक उनकी अपने देश वापसी होती है। आप अभी बांका के किसी डैम यानी जलाशय पर पहुंचकर प्रवासी पक्षियों का कलरव सुनकर आनंदित हो उठेंगे।
ओढ़नी का दक्षिणी हिस्सा और आइलैंड, चांदन जलाशय, हनुमना जलाशय और इसके आसपास के जलस्त्रोत, विलासी, बेलहरना, खड़वारिनी आदि जलाशयों पर इन पक्षियों के झुंड मस्ती करते हुए दिखने लगे हैं।

पानी के बर्फ बनने पर घर छोड़ने की मजबूरी
टीएनबी कॉलेज भागलपुर में जंतु विज्ञान के प्रोफेसर और पक्षी विशेषज्ञ डॉ. डीएन चौधरी बताते हैं कि वे पिछले दो साल से बांका के जलाशयों का सर्वे कर रहे हैं।

इस बार अभी और पक्षी आने का इंतजार हो रहा है। जनवरी में उनका सर्वे होगा। बांका के डैम पर राजहंस, बार हेडेड गुज, चकवा, ब्राह्मिणी, रीडर टर्न, पनकौव्वा, सिल्ही, लालसर, सुरखाव, गड़वाल आदि पक्षियों का बड़ी संख्या में आगमन होता है।
अभी उनके आगमन का समय शुरू हो गया है। वे बताते हैं कि रूस, साइबेरिया, मंगोलिया, अलास्का से ये पक्षी बांका के जलाशयों पर आते हैं। वहां अभी ठंड बढ़ने पर पानी पर बर्फ जम जाती है।

पानी के बिना पक्षियों का जीवन मुश्किल हो जाता है। ऐसे में वे लंबी उड़ान भरकर सुरक्षित और शांत जलाशयों को खोजकर भारत आते हैं। स्थानीय लोगों को इसे नुकसान नहीं पहुंचाना चाहिए।
सबसे ऊंचाई पर उड़ता है बार हेडेड गुज

बार हेडेड गुज सबसे अधिक ऊंचाई पर उड़ने वाला पक्षी है। मंगोलिया या अलास्का से भोजन की खोज में चलने के बाद यह बीच में एक दो जगहों पर कुछ दिनों के लिए रुककर अपना भोजन जुटाता है।

इसी भोजन के भरोसे वह भारत के विभिन्न वेट लैंड पर पहुंचता है। कई देश बार हेडेड गुज को रिंग भी पहनाते हैं।
ओढ़नी डैम के आसपास रहने वाले कर्मदेव, शंकर आदि ने बताया कि अधिकांश प्रवासी पक्षी मानव आबादी से दूर वाले हिस्से में रहता है। ठंड की शुरुआत के साथ ही उनकी संख्या दिखने लगी है।
यह भी पढ़ें
Darbhanga News: डीएमसीएच में पहली बार आस्टियो थायराइटिस का आपरेशन हुआ सफल, डॉक्टरों ने तीन घंटे में पाई सफलता

BPSC TRE 2.0: गोपालगंज में कल से शुरू होगी अध्यापक नियुक्ति परीक्षा, एग्जाम सेंटर पर 2 घंटे पहले पहुंचें; इन बातों का रखें ध्यान