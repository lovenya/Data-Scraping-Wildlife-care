Nainital High Court: उत्तराखंड सरकार मानव-वन्यजीव संघर्ष रोकने के लिए गंभीर नहीं, प्रमुख सचिव वन तलबNainital High Court हाई कोर्ट ने मानव-वन्यजीव संघर्ष मामले में सुनवाई करते हुए टिप्पणी की है कि सरकार मानव-वन्यजीव संघर्ष रोकने के लिए गंभीर नहीं है। वहीं उत्तराखंड में वन विभाग के मुखिया पद को लेकर दो वरिष्ठ आइएफएस अधिकारियों की जंग सेवानिवृत्त होने के बाद भी थमी नहीं है।By Jagran NewsEdited By: Nirmala BohraPublished: Tue, 23 May 2023 09:37 AM (IST)Updated: Tue, 23 May 2023 09:37 AM (IST)FacebookTwitterWhatsappGoogle NewsNainital High Court: हाई कोर्ट ने टिप्पणी की है कि सरकार मानव-वन्यजीव संघर्ष रोकने के लिए गंभीर नहीं है।

जागरण संवाददाता, नैनीताल : हाई कोर्ट ने मानव-वन्यजीव संघर्ष मामले में सुनवाई करते हुए टिप्पणी की है कि सरकार मानव-वन्यजीव संघर्ष रोकने के लिए गंभीर नहीं है। वहीं, सरकार की ओर से जवाब दाखिल करने का समय मांगा गया। कोर्ट ने अंतिम बार दो सप्ताह का समय देते हुए अगली सुनवाई 14 जून को नियत करते हुए प्रमुख सचिव वन आरके सुधांशु को व्यक्तिगत रूप से पेश होने के निर्देश दिए हैं। 
सोमवार को मुख्य न्यायाधीश विपिन सांघी एवं न्यायाधीश राकेश थपलियाल की खंडपीठ में देहरादून के अनु पंत की जनहित याचिका पर सुनवाई हुई। इसमें कहा गया कि मानव-वन्यजीव संघर्ष की रोकथाम को लेकर हाई कोर्ट के पूर्व के दिशा निर्देशों पर सरकार ने कोई कार्यवाही नहीं की। नवंबर 2022 में जब सुनवाई हुई थी, तब न्यायालय ने प्रमुख सचिव वन को दिशा निर्देश दिया था कि मानव-वन्यजीव संघर्ष को रोकने के लिए विशेषज्ञों की समिति गठित करें, जिनको धरातल पर काम करने का अनुभव हो। 
     
    

यह भी स्पष्ट किया था कि तत्कालीन प्रमुख वन संरक्षक विनोद सिंघल की ओर से दाखिल शपथपत्र में केवल कागजी कार्रवाई का उल्लेख था। धरातल पर स्थिति सुधारने को किस तरीके से मानव-वन्यजीव संघर्ष को रोका जा सकता है, इसकी कोई योजना नहीं बताई थी। कोर्ट ने इसे गंभीर मानते हुए प्रमुख सचिव वन को व्यक्तिगत रूप से पेश होने को कहा है। अगली सुनवाई को 14 जून की तिथि नियत की है।
उत्तराखंड के मुख्य सचिव व प्रमुख सचिव वन को अवमानना नोटिस
उत्तराखंड में वन विभाग के मुखिया पद को लेकर दो वरिष्ठ आइएफएस अधिकारियों की जंग सेवानिवृत्त होने के बाद भी थमी नहीं है। प्रमुख वन संरक्षक (हाफ) के पद से हटाए गए पीसीसीएफ राजीव भरतरी ने अब केंद्रीय प्रशासनिक ट्रिब्यूनल (कैट) में अवमानना याचिका दायर कर दी है। याचिका पर सुनवाई करते हुए कैट की नैनीताल सर्किट बेंच ने मुख्य सचिव एसएस संधू, प्रमुख सचिव वन आरके सुधांशु, भारत सरकार में सचिव वन लीला नंदन को अवमानना नोटिस जारी करते हुए छह सप्ताह में जवाब पेश करने को कहा है।

बेंच ने सभी से पूछा है कैट के आदेश का अनुपालन क्यों नहीं किया गया? भरतरी ने याचिका में जिम्मेदार अधिकारियों से मानसिक वेदना के 10 लाख रुपये दिलाने के साथ ही अवमानना के लिए दंडित करने की प्रार्थना की है। वरिष्ठ आइएफएस राजीव भरतरी को नवंबर 2021 में वन विभाग के अध्यक्ष पद से 11 महीने के कार्यकाल के बाद तत्कालीन वन मंत्री हरक सिंह रावत के साधारण नोट पर हटा दिया गया था। भरतरी का कहना था कि जिम कार्बेट नेशनल पार्क में हो रहे अवैध निर्माण पर दोषी अफसरों के खिलाफ कार्रवाई करनी चाही तो तत्कालीन वन मंत्री ने पसंद नहीं किया।

वहीं, सरकार की ओर से कहा गया कि भरतरी ने कार्बेट में हुई अवैध गतिविधियों पर उचित कार्रवाई नहीं की। मामले की विस्तृत सुनवाई के बाद 24 फरवरी 2023 को कैट ने अपना निर्णय पारित करते हुए स्पष्ट कहा कि भरतरी के साथ अन्याय हुआ है। उनकी पद पर तत्काल बहाली होनी चाहिए। यह भी कहा की स्थानांतरण आदेश के समय भरतरी का पूरा वन विभाग का करियर बेदाग रहा।
मामले में अगली सुनवाई 20 जुलाई को नियत की गई। इस बीच 30 अप्रैल को आइएफएस भरतरी व आइएफएस विनोद सिंघल दोनों एक ही साथ सेवानिवृत्त हो गए। दोनों के बीच कुर्सी की लड़ाई सुप्रीम कोर्ट तक पहुंची, जहां विनोद सिंघल की एसएलपी पर सुनवाई करते हुए भरतरी को पीसीसीएफ हाफ पद का चार्ज 24 घंटे में देने के नैनीताल हाई कोर्ट के आदेश पर रोक लगा दी थी। इसके बाद अब मामला फिर कैट में पहुंचा है।