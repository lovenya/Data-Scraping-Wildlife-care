Bahraich: प्रकृति की छांव में मनाएं क्रिसमस व नव वर्ष, स्वागत को तैयार कतर्निया वन्य जीव प्रभाग; बोट सफारी का भी लें आनंदNew Year 2024 पर्यटन परिसर के अंदर वाहन पार्किंग शुल्क मोटरसाइकिल/ स्कूटर 40 रुपये थ्री व्हीलर वाहन 80 रुपये कार-जीप व अन्य हल्के चौपहिया वाहन 200 रुपये व मिनी बस 400 रुपये है जबकि बड़ी बस का प्रवेश निषेध किया गया है। डारमेट्री का किराया प्रति बेड 150 व थारू हट का किराया 800 से लेकर एक हजार रुपये तक है। By Mukesh  Pandey Edited By: riya.pandey Published: Sat, 23 Dec 2023 02:41 PM (IST)Updated: Sat, 23 Dec 2023 02:41 PM (IST)FacebookTwitterWhatsappGoogle Newsक्रिसमस और नये साल के स्वागत के लिए कतर्निया वन्यजीव प्रभाग तैयार
मुकेश पांडेय, बहराइच। New Year Celebration: कतर्नियाघाट वन्य जीव प्रभाग क्रिसमस और नव वर्ष के स्वागत को आतुर है। पर्यटक भी प्रकृति की छांव में नया वर्ष मनाने को लालायित हैं। यही कारण है कि कतर्निया वन्य जीव प्रभाग में स्थित सरकारी एवं निजी क्षेत्र के गेस्ट हाउस फुल हैं। यहां आने वाले पर्यटकों का रोमांच बाघ, तेंदुआ, हाथी और गैंडों की साइटिंग के साथ कुलांचे भरते हिरन, गेरुआ में अठखेलियां करती डाल्फिन और धूप सेंकते घड़िया, मगरमच्छ, कछुए बढ़ाएंगे। 

शुल्क में कमी, बाघों और हाथियों की बढ़ी तादाद देशी-विदेशी सैलानियों को कतर्निया की वादियों की ओर आकर्षित रही हैं। यही कारण है कि कतर्निया पर्यटकों से गुलजार हो रहा है। ईको टूरिज्म विभाग के मोतीपुर स्थित तीन थारू हट, 12 बेड की डारमेट्री, ककरहा के चार एवं कतर्नियाघाट के छह थारू हट अगले दस दिन के लिए बुक हैं। 
     
    
वन विभाग के पास मोतीपुर, ककराह व कतर्निया स्थित दो-दो कमरे के गेस्ट हाउस तथा दो लेपर्ड कैप वीवीआइपी अतिथियों से गुलजार होंगे। निजी क्षेत्र में छह गेस्ट हाउस हैं, जो फुल हो चुके हैं।

16 वाहन और 11 गाइड कराएंगे पर्यटन
कतर्नियाघाट में जंगल सफारी के लिए वन निगम के पास पहले तीन टाटा जिनान बड़ी गाड़ियां थी, लेकिन इस बार जिनान की संख्या छह हो गइ हैं। इसके अतिरिक्त ईडीसी की प्राइवेट गाड़ियों की संख्या 11 है। गाइडों की संख्या भी 11 है। गाइड की दैनिक मजदूरी प्रति टूर पर चार सौ से बढ़ाकर पांच सौ रुपये कर दिया गया है।
जंगल सफारी के साथ पर्यटक बोट सफारी का भी आनंद ले सकेंगे। क्लोजर खत्म होने से गेरुआ नदी पानी से लबालब है, जिसमें जलीय जीवों की अठखेलियाें से कतर्नियाघाट की सुंदरता खिल उठी है।


सफाई पर विशेष ध्यान

रेंजर अनूप कुमार ने बताया कि कतर्नियाघाट में इस बार सफाई पर विशेष ध्यान दिया जाएगा, जिसके लिए पर्यटकों के प्रवेश शुल्क में प्रति व्यक्ति पांच रुपये का शुल्क और जोड़ा गया है, जो सफाई के लिए ईडीसी में जमा होगा।

शुल्क में कमी से पर्यटकों को राहत
बीते 15 नवंबर से खुले वाइल्डलाइफ सेंक्चुरी में पर्यटकों के लिए किराया सस्ता किया गया है, जिससे बाहरी एवं स्थानीय पर्यटकों की संख्या में भी इजाफा हाे रहा है। टूरिज्म कैंपस/घड़ियाल सेंटर, नावघाट तक प्रवेश शुल्क प्रति व्यक्ति 100 से घटाकर 50 रुपया कर दिया गया है। 18 वर्ष तक आयु के लोगों को 25 रुपये तथा पांच वर्ष से कम आयु के बच्चों एवं छात्रों के लिए प्रवेश नि:शुल्क है।

WhatsApp पर हमसे जुड़ने के लिए इस लिंक पर क्लिक करें.

पर्यटन परिसर के अंदर वाहन पार्किंग शुल्क मोटरसाइकिल/ स्कूटर 40 रुपये, थ्री व्हीलर वाहन 80 रुपये, कार-जीप व अन्य हल्के चौपहिया वाहन 200 रुपये व मिनी बस 400 रुपये है, जबकि बड़ी बस का प्रवेश निषेध किया गया है। डारमेट्री का किराया प्रति बेड 150 व थारू हट का किराया 800 से लेकर एक हजार रुपये तक है। जंगल सफारी के लिए छह व्यक्तियों का प्रवेश शुल्क से लेकर से लेकर वाहन शुल्क 3350 रुपये है। पहले 4250 रुपये शुल्क था।

पर्यटकों की संख्या में काफी बढ़ोतरी
इस सत्र में पर्यटकों की संख्या में 413 की बढ़ोतरी हुई है। वन क्षेत्राधिकारी ने बताया कि वर्ष 2022 के पर्यटन सत्र में 15 नवंबर से लेकर 15 दिसंबर तक कतर्नियाघाट घूमने वालों 1500 भारतीय व छह विदेशी पर्यटक थे, जबकि इस बार भारतीय पर्यटकों की संख्या बढ़कर 1913 व विदेशी दस हो गई है।