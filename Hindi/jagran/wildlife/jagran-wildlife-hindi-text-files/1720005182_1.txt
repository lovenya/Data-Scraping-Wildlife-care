वन और वन्यजीवों पर पड़ रहा सूखी ठंड का असर, जंगलों में लग रही आग; लोगों के आने-जाने पर लगी रोक कश्मीर घाटी में जारी सूखे की मार को देखते हुए वन्यजीव विभाग ने वनों और वन्य जीव संरक्षित क्षेत्रों में जनसाधारण के बिना अनुमति प्रवेश पर अगले आदेश तक रोक लगा दी है। विभाग ने यह कदम वनों में आग की घटनाओं से बचने के लिए सावधानी के तौर पर उठाया है। कश्मीर घाटी में इस वर्ष सर्दियों के दौरान हिमपात और बारिश नाममात्र की हुई है।By naveen  sharma Edited By: Preeti Gupta Published: Thu, 18 Jan 2024 11:03 AM (IST)Updated: Thu, 18 Jan 2024 11:03 AM (IST)FacebookTwitterWhatsappGoogle Newsवन और वन्यजीवों पर पड़ रहा सूखी ठंड का असर, जंगलों में लग रही आग
राज्य ब्यूरो, जम्मू। कश्मीर घाटी में जारी सूखे की मार को देखते हुए वन्यजीव विभाग ने वनों और वन्य जीव संरक्षित क्षेत्रों में जनसाधारण के बिना अनुमति प्रवेश पर अगले आदेश तक रोक लगा दी है। विभाग ने यह कदम वनों में आग की घटनाओं से बचने के लिए सावधानी के तौर पर उठाया है। 
आग बुझाने में दो वनकर्माी हुए घायल
इस बीच, दक्षिण कश्मीर के कुलगाम के एक जंगल में लगी आग को बुझाने के प्रयास में दो वनकर्मी भी घायल हो गए। कश्मीर घाटी में इस वर्ष सर्दियों के दौरान हिमपात और बारिश नाममात्र की हुई है। घाटी के नीचले इलाकों में एक बार भी हिमपात नहीं हुआ है और उच्च पवर्तयी इलाकों में नवंबर और दिसंबर की शुरुआत में कहीं कहीं हल्का हिमपात हुआ था। 
     
    

बर्फ से ढके रहते थे वन और राष्ट्रीय उद्यान
 जारी सूखी ठंड के कारण जनजीवन पूरी तरह प्रभावित हो रहा है। वनों पर भी इसका असर हुआ है। वन विभाग के अनुसार, सामान्य परिस्थितियों में दिसंबर-जनवरी में कश्मीर में वन और राष्ट्रीय उद्यान बर्फ से ढके रहते हैं,लेकिन इस बार ऐसा कुछ नही है।


चारों ओर पड़ा सूखा 
जंगल में जमीन पर गिरे पत्ते और घास पूरी तरह सूख चुकी है, कई जगह पेड़ और झाड़ियां भी सूख रही हैं। इससे जंगल में किसी भी मानवीय भूल से आग लग सकती है। इसलिए एहतियात के तौर पर वनों विशेषकर वन्यजीव संरक्षित क्षेत्रां में अनाधिकृत प्रवेश पर रोक लगा दी गई है।
नियम न मानने पर होगी सख्त कार्रवाई
उन्होंने बताया कि ब्रैन, निशात कंजर्वेशन रिजर्व, डाचीगाम नेशनल पार्क, दारा कंजर्वेशन रिजर्व, ख्रीव/खानमोह कंजर्वेशन रिजर्व, वांगथ कंजर्वेशन रिजर्व और थाजवास वन्यजीव अभयारण्य में प्रवेश विशेष रूप से निषिद्ध है। जंगलों और वन्यजीव संरक्षित क्षेत्रों के भीतर पाए गए किसी भी अनाधिकृत व्यक्ति के खिलाफ वन्यजीव संरक्षण अधिनियम के प्रावधानों के अनुसार सख्त कार्रवाई होगी।

यह भी पढ़ें- J&K Weather: मौसम में बदलाव व रातें हुईं ज्यादा सर्द, दिन में बढ़ने लगा तापमान... बादल छाए रहने की संभावना

वनीय क्षेत्रों में लगी आग
इस बीच, दक्षिण कश्मीर के कुलगाम से मिली जानकारी के अनुसार आज खुल, चिम्मर, बनिमुल्ला और उसके साथ सटे इलाकों में स्थित वनीय क्षेत्रों में कई जगह आग लग गई। संबधित अधिकारियों ने कुलगाम के जंगलों में आग की पुष्टि करते हुए बताया कि जिला आपदा प्रबंधन कुलगाम के स्वयंसेवकों और , विशेष वन प्रभाग कुलगाम, एसडीआरएफ कुलगाम के कर्मचारियों और स्थानीय लागों ने मिलकर 70 प्रतिशत इलाके में आग को बुझा दिया है। इस दौरान दो वनकर्मी फारूक अहमद खान और आशिक हुसैन जरगर घायल हो गए। दोनों को इलाज के लिए अस्पताल में भर्ती कराया गया है और वे खतरे से बाहर बताए जा रहे हैं।

यह भी पढ़ें-  अयोध्या से लेकर कश्मीर तक राम रंग में रंगा भारत... सजने लगा मां वैष्णो देवी का भवन, चारों तरफ बिखरी रोशनी; देखें तस्वीरें