म्यूजिक के शौक के चलते 10वीं फेल बना चोर, चोरी की घटना का रैप गाकर पकड़ा गया; बताया- गिटार के लिए की थी चोरीपुलिस इसे ठगी मानकर छान-बीन कर रही थी कि इसी बीच पता चला कि एक युवक का रैप इंटरनेट मीडिया पर प्रसारित हो रहा है जिसमें उसने चोरी की घटना का जिक्र करते हुए खुद के चोर बनने की बात कही है। By Nitesh SrivastavaEdited By: Nitesh SrivastavaPublished: Tue, 28 Feb 2023 10:38 AM (IST)Updated: Tue, 28 Feb 2023 10:38 AM (IST)FacebookTwitterWhatsappGoogle Newsसंगीत के शौक ने बनाया चोर, घटना पर रैप गाकर पहुंचा जेल। जागरण
 संवाद सहयोगी, गोपेश्वर: संगीत के जिस शौक को पूरा करने के लिए रुद्रप्रयाग निवासी सुमित ने चोरी की थी, उसी शौक ने उसे सलाखों के पीछे पहुंचा दिया। दरअसल, सुमित ने एक रैप गाकर उसका वीडियो इंटरनेट मीडिया पर डाला था, जिसमें उसने खुद के चोर बनने से लेकर आगे की कहानी बयां की थी। वीडियो प्रसारित होने के बाद सुमित पुलिस के हाथ भी लग गया और शक के आधार पर पुलिस ने आरोपित को गौचर से गिरफ्तार कर लिया। 

आरोपित के चोरी की बात कबूलने पर उसे न्यायालय में पेश कर जिला कारागार पुरसाड़ी भेज दिया गया। कुछ दिन पहले गोपेश्वर बाजार स्थित एक दुकान से पांच मोबाइल और एक डीएसएलआर कैमरा गायब हो गया था, जिसका मूल्य तीन लाख रुपये से अधिक था। 24 फरवरी को दुकान स्वामी संजय सिंह ने गोपेश्वर थाने में मामले को लेकर तहरीर देकर बताया कि ताले टूटे बिना उनकी दुकान से चोरी हो गई है। पुलिस ने आसपास सीसीटीवी कैमरे चेक किए तो कोई भी संदिग्ध व्यक्ति नजर नहीं आया। 
     
    

पुलिस इसे ठगी मानकर छान-बीन कर रही थी कि इसी बीच पता चला कि एक युवक का रैप इंटरनेट मीडिया पर प्रसारित हो रहा है, जिसमें उसने चोरी की घटना का जिक्र करते हुए खुद के चोर बनने की बात कही है। पुलिस ने मामले में युवक से पूछताछ की तो पता लगा कि उसी ने दुकान से मोबाइल और कैमरे पर हाथ साफ किया था।
पुलिस अधीक्षक प्रमेंद्र सिंह डोबाल ने बताया कि रुद्रप्रयाग जिले के ग्राम इसाला दशज्यूला निवासी सुमित खत्री ने गोपेश्वर आकर मोबाइल की दुकान पर रेकी की थी। इसी बीच जब मालिक दुकान से बाहर निकला तो उसने दुकान में घुसकर एक साथ रखे कई डिब्बों में से अलग-अलग से पांच मोबाइल और एक डीएसएलआर कैमरा चोरी कर लिया।

ऐसे में दुकान मालिक जब वापस लौटा तो उसे चोरी का पता नहीं चल पाया। हालांकि, डीएसएलआर कैमरा न मिलने पर शक हुआ तो दुकान मालिक ने मोबाइल की गिनती की, जिसमें पांच कीमती मोबाइल गायब मिले। दुकान मालिक ने पुलिस से इसकी शिकायत की थी।
गिटार लेना चाहता था आरोपी
पुलिस थाने में भी आरोपित ने अपने चोरी पर बनाए गए रैप को सुनाया तथा कहा कि वह इन मोबाइलों के बैचकर गिटार लेना चाह रहा था। इसलिए इसने जितनी आवश्यकता थी उतना ही सामान चोरी किया।