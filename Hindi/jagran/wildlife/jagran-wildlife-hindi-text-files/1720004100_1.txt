राप्ती लाल निशान के पार, सहमे तटवर्ती गांवों के लोगनेपाल के पहाड़ों पर हो रही बारिश का पानी आने से बन रही बाढ़ की आशंका राप्ती बैराज पर खतरे के निशान से 60 सेमी ऊपर बह रही नदीBy JagranEdited By: Published: Wed, 29 Jun 2022 10:20 PM (IST)Updated: Wed, 29 Jun 2022 10:20 PM (IST)FacebookTwitterWhatsappGoogle Newsराप्ती लाल निशान के पार, सहमे तटवर्ती गांवों के लोगश्रावस्ती : नेपाल के पहाड़ों पर हो रही बारिश का पानी आने से बुधवार को तराई में राप्ती नदी का जलस्तर तेजी से बढ़ा है। नदी खतरे के निशान 127.70 सेमी से 60 सेंटीमीटर ऊपर बह रही है। जलस्तर बढ़ने से तटवर्ती गांवों के लोग सहमे हैं। बाढ़ की आशंका को लेकर ग्रामीण अपने सामान बटोर रहे हैं। 
 सुबह बारिश के साथ दिन की शुरुआत हुई। पूरे दिन रुक-रुककर रिमझिम फुहारें पड़ती रही। इस दौरान ठंडी हवा चलने से लोगों को गर्मी से राहत मिली। स्थानीय स्तर पर हो रही बारिश के साथ पड़ोसी राष्ट्र नेपाल के पहाड़ों पर हो रही बरसात का पानी भी राप्ती नदी में आ रहा है। नेपाल से निकलने वाली राप्ती नदी जिले के जमुनहा तहसील क्षेत्र के ग्राम पंचायत बेलरी में प्रवेश करते हुए आगे बढ़ती है। नेपाल से पानी आने के बाद राप्ती नदी का जलस्तर सुबह तेजी से बढ़ा। सुबह आठ बजे चौधरी चरण सिंह राप्ती बैराज पर नदी का जलस्तर 126.90 सेमी रिकार्ड किया गया। सुबह 11 बजे खतरे के निशान 127.70 को पार करते हुए नदी का जलस्तर 128.30 सेमी पर पहुंच गया। दोपहर तीन बजे तक नदी का जलस्तर 128.30 सेमी पर ही स्थिर रहा। राप्ती नदी में अचानक बढ़े जलस्तर से तटवर्ती इलाके में हलचल मच गई है। ग्रामीण बाढ़ से निपटने व सुरक्षित स्थान की तलाश में जुट गए हैं। भिनगा व जमुनहा तहसील क्षेत्र के लक्ष्मनपुर कोठी, नेवादा, डेहरिया, मोहम्मदपुर, धर्मनगर, गजोबारी, मोहनपुर, टेपरा, वीरपुर लौकिहा, हसनापुर, बरंगा, अशरफनगर, लक्ष्मनपुर सेमरहनिया, हरिहरपुर करनपुर, शिकारी, सर्रा, जोगिया, संगमपुरवा, पोंदला, पोंदली, बेलरी, गंगाभागड़ व मुरावपुरवा, भगवानपुर, परसिया, भवानीनगर, नीबाभारी समेत आसपास के गांव के लोग बाढ़ की आशंका से सहमे हुए हैं। देर रात तक तटवर्ती गांवों को जोड़ने रास्ते पर बाढ़ के पानी के पहुंचने की आशंका बनी हुई है। जलस्तर बढ़ता देख नदी के किनारे स्थित गांवों के लोग सहमे हैं। बाढ़ प्रचंड होने पर गृहस्थी के सामान का नुकसान न हो, इसके लिए लोग अपना सामान समेट रहे हैं। राप्ती बैराज पर नदी के जलस्तर पर नजर बनाए हुए हैं।  
     
    

 पूरे दिन छकाती रही बिजली
 बारिश के बीच बिजली विभाग के तैयारियों की भी पोल खुल गई। जिले के अधिकांश ग्रामीण क्षेत्रों में पूरे दिन बिजली गुल रही। इससे उपभोक्ताओं को परेशानी उठानी पड़ी। नगर क्षेत्र में भी बिजली की आवाजाही बनी रही। हल्की बारिश के साथ हो रही बिजली कटौती से उपभोक्ताओं में असंतोष दिखा।