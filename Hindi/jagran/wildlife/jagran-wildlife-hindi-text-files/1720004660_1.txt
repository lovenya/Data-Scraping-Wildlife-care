Mainpuri News: विशालकाय मगरमच्छ देखकर दहशत में आए थे ग्रामीण, चंबल में छोड़ने के बाद भी कायम है डरMainpuri News मैनपुरी में किशनी के गांव बसावनपुर में बीते दिनाें पकड़ा गया था एक मगरमच्छ रातभर गांववालों ने की रखवाली। वन विभाग और वाइल्डलाइफ एसओएस ने पिजड़ा लगाकर पकड़ा। चंबल में छोड़ने के बाद भी गांव में डर का माहौल है।By Jagran NewsEdited By: Abhishek SaxenaPublished: Fri, 28 Oct 2022 09:31 PM (IST)Updated: Fri, 28 Oct 2022 09:31 PM (IST)FacebookTwitterWhatsappGoogle NewsMainpuri News: वाइल्ड लाइफ एसओएस व वन विभाग ने पकड़ा मगरमच्छ। तस्वीर, सौ. वाइल्डलाइफ एसओएस।
मैनुपरी, जागरण टीम। यूपी के मैनपुरी जिले में एक मगरमच्छ ने दहशत मचा दी। खेत में मिला मगरमच्छ वन विभाग और वाइल्डलाइफ एसओएस की टीम ने चंबल नदी में छोड़ दिया, लेकिन ग्रामीण आज भी डर में है। उनको चिंता सता रही है कि गांव के पास से गुजर रही नहर में और भी मगरमच्छ हाे सकते हैं। इसी दहशत के चलते ग्रामीण रात को सो भी नहीं पा रहे हैं। 
खेत में आ गया था पांच फीट लंबा मगरमच्छ 
     
    
मामला थाना एलाऊ के गांव बसावतपुर का है। गांव के पास से इटावा ब्रांच नहर निकलती है। 20 अक्टूबर को इसी नहर से एक मगरमच्छ गांव के एक खेत में आ गया था। करीब पांच फीट लंबे और फुर्तीले मगरमच्छ को देखकर ग्रामीणों ने इसकी जानकारी वन विभाग को दी। इस पर रात 10 बजे क्षेत्रीय वन अधिकारी महेंद्र सिंह गांव पहुंचे। मगरमच्छ को गांव में जाने से रोकने के लिए ग्रामीणाें को तैयार किया।

इसकी जानकारी उन्होंने आगरा वाइल्डलाइफ एसओएस रैपिड रिस्पांस यूनिट को दी और मगरमच्छ को पकड़ने के लिए आने को कहा। रात करीब दो बजे आगरा से आई वाइल्डलाइफ एसओएस रैपिड रिस्पांस यूनिट और वन विभाग की टीम ने एक घंटे के रेस्क्यू आपरेशन के बाद इस मगरमच्छ को काबू में कर लिया। क्षेत्रीय वन अधिकारी के अनुसार, सुबह आठ बजे इस मगरमच्छ को इटावा के चकरनगर स्थित चंबल नदी में सुरक्षित छोड़ दिया गया।

मगरमच्छ को देखकर चोट पहुंचाने की कोशिश न करें
वाइल्डलाइफ एसओएस के सह-संस्थापक और सीईओ कार्तिक सत्यनारायण ने कहा कि कई लोग आज भी गांव में मगरमच्छ को देखकर घबरा जाते हैं। उसे चोट पहुंचाने की कोशिश करते हैं। हालांकि इस मामले में ग्रामीण बेहद सहयोगी थे। उन्होंने सूचना देकर मगरमच्छ को पकड़वाया। वाइल्डलाइफ एसओएस के डायरेक्टर कंजरवेशन प्रोजेक्ट्स बैजूराज एमवी ने कहा कि मगरमच्छ सबसे अधिक मीठे पानी के इलाके जैसे नदियां, झील, गांव के तालाब और मानव निर्मित जलाशयों में पाए जाते हैं। मगरमच्छ नहर से निकल कर गांव में घुस आया होगा।

और भी हो सकते मगरमच्छ
मगरमच्छ भले ही चंबल नदी में छोड़ दिया गया हो, लेकिन ग्रामीण इसे लेकर दहशत में हैं। ग्रामीण सुरेश कुमार का कहना है कि गांव के पास से बड़ी नहर निकली है, कुछ और मगरमच्छ हो सकते हैं। इसलिए नहर में रेस्क्यू आपरेशन होना चाहिए।