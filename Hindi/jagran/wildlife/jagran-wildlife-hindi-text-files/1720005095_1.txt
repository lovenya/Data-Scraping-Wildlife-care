नहीं सह पाई दर्द और तकलीफ: जिंदगी से हार गई नीना, अंकुश की मार से किया गया अंधा; मंगवाई जाती थी भीख60 सालों तक अत्याचार अकुंश की मार भूख दर्द और अपमान सहने के बाद नेत्रहीन नीना को आराम मिला था। पर 60 सालों की तकलीफ इतनी ज्यादा थी कि दो सालों में मिला इलाज भी कुछ नहीं कर पाया और चुरमुरा स्थित हाथी अस्पताल में 62 साल की नेत्रहीन हथिनी नीना ने अंतिम सांस ली। नीना को 2021 जून में गोरखपुर से रेस्क्यू किया गया था।By Jagran NewsEdited By: Siddharth ChaurasiyaPublished: Tue, 05 Sep 2023 09:46 PM (IST)Updated: Tue, 05 Sep 2023 09:46 PM (IST)FacebookTwitterWhatsappGoogle Newsचुरमुरा स्थित हाथी अस्पताल में 62 साल की नेत्रहीन हथिनी नीना ने अंतिम सांस ले ली।
जागरण संवाददाता, आगरा। 60 सालों तक अत्याचार, अकुंश की मार, भूख, दर्द और अपमान सहने के बाद नेत्रहीन नीना को आराम मिला था। पर 60 सालों की तकलीफ इतनी ज्यादा थी कि दो सालों में मिला इलाज भी कुछ नहीं कर पाया और चुरमुरा स्थित हाथी अस्पताल में 62 साल की नेत्रहीन हथिनी नीना ने अंतिम सांस ली। 
नीना को 2021 जून में गोरखपुर से रेस्क्यू किया गया था। नीना को भीख मांगने के लिए इस्तेमाल किया जाता था। अंकुश से उसके पूरे शरीर पर घाव थे। अंकुश मार-मार कर उसे अंधा कर दिया गया था। उसे न तो पर्याप्त भोजन मिलता था और न ही पानी। सड़कों पर चलने से उसे पैर भी खराब हो गए थे।उसे जंजीरों से बांध कर रखा जाता था। रेस्क्यू करने के बाद नीना को हाथी अस्पताल में भर्ती कराया गया। 
     
    

उस समय नीना कुपोषित थी और पैरों में आस्टियोआर्थराइटिस थी। लंगड़ापन भी था और अपक्षयी रोग भी हो गया था। उसके जोड़ों में दर्द रहता था, जिसमें राहत देने के लिए लेजर थेरेपी मसाज दी जाती थी। मल्टीविटामिन दिए जाते थे, जिससे दुर्बलता खत्म हो सके। नीना पिछले लंबे समय से सिर्फ लेटी रहती थी।शुरुआत के दिनों में उसने भरपूर भोजन किया लेकिन धीरे-धीरे भोजन भी कम कर दिया।
वाइल्डलाइफ एसओएस की पशुचिकित्सा सेवाओं के उप-निदेशक डॉ. इलयाराजा ने बताया कि भोजन की कम खपत के कारण, नीना का मल्टीपल आर्गन फेलियर हो गया। वाइल्डलाइफ एसओएस के सह-संस्थापक और सीईओ कार्तिक सत्यनारायण का कहना है कि नीना के साथ पूरी टीम ने मेहनत की। उसके निधन से सभी को दुख हुआ है।

बालीवुड ने भी उठाई थी आवाज
वाइल्ड लाइफ एसओएस को 2021 में नीना की गंभीर स्थिति की जानकारी मिली तो उसे रेस्क्यू करने के लिए ऑनलाइन पिटीशन अपलोड की गई। इस पीटीशन पर बालीवुड के कई अभिनेताओं के अलावा 60 हजार से अधिक हस्ताक्षर मिले। इस पिटीशन को अथिया शेट्टी, श्रुति हासन, रणदीप हुड्डा, विवेक ओबराय, आदिल हुसैन, रमोना एरिना, पिया‌ त्रिवेदी, बानी जे, पूजा बत्रा, सुचित्रा पिल्लई और जिम सर्भ के अलावा अमेरिकी टीवी श्रृंखला माडर्न फैमिली की अभिनेत्री नोलन गोल्ड ने भी समर्थन दिया था। सभी अभिनेताओं ने इस पीटीशन को अपने इंटरनेट मीडिया एकाउंट पर साझा भी किया था। उसके बाद नीना हाथी संरक्षण एवं देखभाल केंद्र पर पहुंची थी।