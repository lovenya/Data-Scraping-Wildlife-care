उत्तराखंड में वन्यजीवों के बढ़ते हमलों ने बढ़ाई चिंता, नए सिरे से तैयार हो रही कार्ययोजनासाल-दर-साल वन्यजीवों के बढ़ते हमलों ने यहां के जनमानस के साथ ही सरकार की चिंता भी बढ़ा दी है। इस संकट से पार पाने को प्रभावी कार्ययोजना बनाई जा रही है। आने वाले दिनों में राज्य में इसी के अनुरूप संघर्ष की रोकथाम के लिए कदम उठाए जाएंगे।By Jagran NewsEdited By: Nirmala BohraPublished: Sun, 06 Nov 2022 08:36 AM (IST)Updated: Sun, 06 Nov 2022 08:36 AM (IST)FacebookTwitterWhatsappGoogle NewsUttarakhand News : 10 माह में 47 लोग मारे गए, जबकि 172 घायल हुए हैं।

राज्य ब्यूरो, देहरादून : Uttarakhand News : उत्तराखंड में मानव-वन्यजीव संघर्ष एक ऐसा विषय है, जिसका 22 वर्ष में भी समाधान नहीं हो पाया है। साल-दर-साल वन्यजीवों के बढ़ते हमलों ने यहां के जनमानस के साथ ही सरकार की चिंता भी बढ़ा दी है। 
लंबी प्रतीक्षा के पश्चात अब वन मंत्री के निर्देश पर इस संकट से पार पाने को प्रभावी कार्ययोजना बनाई जा रही है। इसमें आधुनिक तकनीकी के उपयोग से लेकर वन्यजीवों की आवाजाही के परंपरागत रास्तों को निर्बाध करने समेत तमाम बिंदुओं को शामिल किया जा रहा है। आने वाले दिनों में राज्य में इसी के अनुरूप संघर्ष की रोकथाम के लिए कदम उठाए जाएंगे। 
     
    

निरंतर गहरा रहा मानव और वन्यजीवों के मध्य संघर्ष
71.5 प्रतिशत वन भूभाग वाला उत्तराखंड वन्यजीवों के संरक्षण में महत्वपूर्ण भूमिका निभा रहा है, लेकिन मानव और वन्यजीवों के मध्य संघर्ष भी निरंतर गहरा रहा है। वर्ष 2018 से अब तक के आंकड़ों को ही देखें तो इस दौरान राज्य में वन्यजीवों के हमलों में 283 व्यक्तियों की जान गई।
इस वर्ष को ही लें तो बीते 10 माह में 47 लोग जंगली जानवरों के हमले में मारे गए, जबकि 172 घायल हुए हैं। इसके अलावा फसल क्षति, भवन क्षति के मामले भी कम नहीं हैं। ऐसा नहीं कि मानव-वन्यजीव संघर्ष थामने के लिए कदम न उठाए गए हों, लेकिन मजबूत इच्छाशक्ति के अभाव में ये धरातल पर असर नहीं छोड़ पाए।

हाल में मानव-वन्यजीव संघर्ष की रोकथाम की समीक्षा बैठक के दौरान वन मंत्री सुबोध उनियाल ने विभागीय अधिकारियों को प्रभावी कार्ययोजना तैयार करने के निर्देश दिए थे। इस क्रम में विभाग इन दिनों कार्ययोजना का ड्राफ्ट तैयार करने में जुटा है। इसमें संघर्ष की रोकथाम में स्थानीय ग्रामीणों की भागीदारी सुनिश्चित करने के साथ ही उनके लिए आजीविका विकास पर भी ध्यान केंद्रित करने पर जोर दिया जा रहा है।

कार्ययोजना के प्रमुख बिंदु
 
 वन्यजीव प्रभावित क्षेत्रों का चिह्नीकरण 
 प्रभावित क्षेत्र में सशस्त्र वनकर्मियों की गश्त 
 युवाओं की टोलियां गठित कर उन्हें प्रशिक्षण 
 वन्यजीवों पर नजर रखने को ड्रोन से निगरानी 
 वन्यजीव गलियारों को निर्बाध रखने को प्रयास 
 जंगलों में व्यापक पैमाने पर फलदार पौधों का रोपण 
 वन सीमा पर वन्यजीवरोधी बाड़ या सौर ऊर्जा बाड़ 
 रेडियो कालर से वन्यजीवों के व्यवहार का अध्ययन 
 क्षति के मामलों में मुआवजा राशि का तत्काल भुगतान 
 रेंज स्तर पर समन्वय समितियों का गठन

वन्यजीवों के हमले
 
 वर्ष, मृतक 
 2022 (अब तक), 47 
 2021, 59 
 2020, 62 
 2019, 58 
 2018, 57



मानव-वन्यजीव संघर्ष की रोकथाम को लेकर सरकार गंभीर है और इसके लिए प्रभावी कार्ययोजना तैयार की जा रही है। जल्द ही इसके आधार पर प्रभावित क्षेत्रों में ठोस कदम उठाए जाएंगे।
-सुबोध उनियाल, वन मंत्री