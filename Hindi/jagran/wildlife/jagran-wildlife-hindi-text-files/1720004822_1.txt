Udhampur News: पहाड़ों पर बढ़ा इंसानों और जंगली जीवों में टकराव का खतरा, अब तक लोगों पर हो चुके हैं छह हमलेऊधमपुर जिला के पहाड़ी इलाकों में बर्फबारी होने के कारण जंगली जीवों व इंसानों के टकराव का खतरा बढ़ गया है। दशकों पहले जहां घने जंगल होते थे अब वहां पर इंसानों ने बस्तियां बसा ली हैं। जिससे खाने की तलाश में जंगली जीव इंसानी बस्तियों में आ रहे हैं।By Jagran NewsEdited By: Sonu GuptaPublished: Thu, 19 Jan 2023 12:50 PM (IST)Updated: Thu, 19 Jan 2023 12:50 PM (IST)FacebookTwitterWhatsappGoogle Newsतेंदुआ पकड़ने के लिए पिंजरा ले जाते हुए लोग
अमित माही, ऊधमपुर। ऊधमपुर जिला व आसपास के पहाड़ी इलाकों में ताजा बर्फबारी होने के बाद सर्दी में तो इजाफा हुआ है, साथ ही पहाड़ी इलाकों में जंगली जीवों व इंसानों के टकराव का खतरा भी काफी बढ़ गया है। इस सर्दी के सीजन में बर्फबारी से पहले ही अब तक जंगली जीवों के छह हमले हो चुके हैं। 
बर्फबारी के बाद तेंदुए और रीछ सहित अन्य जीव सुरक्षित आवास और भोजन की तलाश में पहाड़ों के निचले इलाकों का रुख कर चुके हैं, जिससे टकराव की आशंका बढ़ गई है। हर वर्ष जिले के चनैनी, रामनगर व पंचैरी के पहाड़ी इलाकों में जंगली जीवों के हमले और मानव व वन्य जीव के बीच टकराव के मामले होते हैं। इस बार सर्दी के मौसम शुरू होने के बाद से पंचैरी में रीछ नजर आने के साथ इंसानों पर हमले हुए हैं। 
     
    

जिले में मौजूद जंगली जीव
जिले में मौजूद तेंदुए और रीछ के सटीक आंकड़े तो वन्य जीव संरक्षण के पास नहीं हैं, मगर अनुमान के मुताबिक जिले में 40 से 50 तेंदुए की उपस्थिति हो सकती है। इसी तरह से 30 से 35 रीछ होने का भी वन्य जीव संरक्षण विभाग का अनुमान है। विभाग के मुताबिक जिले में यही दो जंगली जीव मौजूद हैं, जिनका इंसानों से टकराव की घटनाएं सर्दियों में अक्सर होती हैं।

इस बार सर्दी शुरू होने के बाद से अभी तक पंचैरी के विभिन्न हिस्सों में रीछ के हमलों में छह लोग घायल हो चुके हैं। वहीं, चनैनी के मादा, सुद्धमहादेव सहित विभिन्न ऊपरी इलाकों में और नत्थाटाप, सनासर के पहा़ड़ी इलाकों में तेंदुए की उपस्थिति देखी जा चुकी है। इसी तरह से रामनगर तहसील के ऊपरी इलाकों में स्थित डुडु बसंतगढ़ क्षेत्र में भी तेंदुए और रीछ की मौजूदगी देखी गई है। हालांकि इन इलाकों में चनैनी और रामनगर में इस वर्ष अभी तक जंगली जीवों के हमले की घटना रिपोर्ट नहीं हुई है।

वन्य जीव संरक्षण विभाग ने शुरू किए प्रयास
बर्फबारी के बाद सर्दी के मौसम में वन्य जीव संरक्षण विभाग ने जंगली जीवों और इंसानों के बीच होने वाले टकराव को रोकने व जंगली जीवों के हमलों से लोगों को बचाने के लिए अपने प्रयास शुरू कर दिए हैं। पंचैरी इलाके में हुए हमलों के मद्देनजर वन्य जीव संरक्षण विभाग ने पंचैरी और मोंगरी के जिन इलाकों में जंगली जीव देखे गए हैं, वहां पर पिंजरे लगा दिए हैं।

पंचैरी में विभाग ने अस्स्थायी तौर पर कंट्रोल रूम स्थापित करने के साथ विभाग के कर्मचारियों को ट्रैंकुलाइज गन, पिजरे, जाल व अन्य उपकरणों के साथ तैनात किया है। जहां से भी विभाग को तेंदुआ या रीछ देखे जाने की खबर आती है, वहां पर इनको पकड़ने के लिए पिंजरे लगाए जाते हैं, लेकिन अभी कोई तेंदुआ पकड़ा नहीं जा सका है।
जंगलों के अंदर तक बस गईं इंसानी बस्तियां
आम तौर पर जंगली जीव इंसानी बस्तियों से दूर रहना ही पसंद करते हैं, मगर बर्फबारी के बाद जंगली जीवों के निचले इलाकों में आने की सबसे बड़ी वजह ऊपरी इलाकों में उनको रहने की जगह और भोजन की कमी होना होती है। रहने और खाने की तलाश में ही जंगली जीव निचले इलाकों में और इंसानी बस्तियों के आसपास आ जाते हैं।

दशकों पहले जहां पर घने जंगल होते थे, अब वहां पर इंसानों ने अपनी बस्तियां बसा ली हैं, जिससे जिले के बर्फबारी प्रभावित इलाकों व आसपास स्थित क्षेत्रों में जंगली जीव और इंसान का आमना-सामना अक्सर बर्फबारी के बाद आमतौर पर होता रहता है। यह खतरा अप्रैल अंत तक बना रहेगा। पहाड़ों पर बर्फ पिघलने के बाद जंगली जीव फिर से दूर चले जाएंगे।