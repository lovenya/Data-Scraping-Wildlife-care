कोलकाता में वन्यजीवों के अवशेष मिलने के मामले में तीन लोग गिरफ्तारअधिकारी ने कहा कि घर में मौजूद लोगों से पूछताछ के बाद टीम पास में स्थित एक अन्य घर में गई और वहां से पांच मानव खोपड़ी अफीम के पैकेट और तंत्र-मंत्र (वूडू) में इस्तेमाल होने वाली एक गुड़िया जब्त की।By Jagran NewsEdited By: Praveen Prasad SinghPublished: Thu, 09 Mar 2023 05:06 PM (IST)Updated: Thu, 09 Mar 2023 05:06 PM (IST)FacebookTwitterWhatsappGoogle Newsवन मंत्री ज्योतिप्रिय मल्लिक ने बुधवार को कहा कि बंगाल में अवैध शिकार खत्म हो चुका है।
राज्य ब्यूरो, कोलकाता : उत्तर कोलकाता के दमदम इलाके से वन्यजीवों के अवशेष बरामद होने के संबंध में बुधवार को तीन लोगों को गिरफ्तार किया गया है। एक वरिष्ठ वन अधिकारी ने यह जानकारी दी। 
बुधवार की शाम एक घर पर पश्चिम बंगाल वन्यजीव अपराध नियंत्रण ब्यूरो और स्थानीय पुलिस थाने की संयुक्त छापेमारी के दौरान जब्त की गई वस्तुओं में हिरण की खाल, हिरण की खोपड़ी, हाथी दांत, गैंडे के सींग और पंजे शामिल हैं। 
     
    


घर में मौजूद लोगों से पूछताछ के बाद टीम पास में स्थित एक अन्य घर में गई और वहां से पांच मानव खोपड़ी, अफीम के पैकेट, पक्षियों के अवशेष और तंत्र-मंत्र (वूडू) में इस्तेमाल होने वाली एक गुड़िया जब्त की। मुख्य वन्यजीव वार्डन देबल राय ने बताया कि उत्तर 24 परगना जिले के मंडल वन अधिकारी राजू सरकार के नेतृत्व में संयुक्त टीम ने नगरबाजार में दो घरों में छापेमारी की और तीन लोगों को गिरफ्तार किया। इनके नाम राखाल चौधरी, दुलाल अधिकारी और अरिजीत गुप्ता है।

एक आरोपी का नहीं लग पाया पता
एक और आरोपित सौरव चौधरी का पता नहीं लग पाया है और उसकी तलाश शुरू कर दी गई है। राखाल चौधरी व दुलाल अधिकारी के घर की तलाशी ली गई। गिरफ्तार तीन लोगों में एक ज्योतिषी है। पुलिस का अनुमान है कि तंत्र साधना व ज्योतिष विद्या की आड़ में आरोपित वन्यजीवों के अवशेष की तस्करी के धंधे में लिप्त थे।
फरार आरोपित की पत्नी ने किया घटना का पर्दाफाश
आरोप है कि लंबे समय से उस घर में तंत्र साधना के नाम पर अनैतिक गतिविधियां संचालित की जाती थीं। यह घर सौरव के पिता राखाल चौधरी के नाम पर है। आरोपित यहां 40 साल से रह रहे हैं। दरअसल सौरव की पत्नी मिठू चौधरी ने पुलिस और अपने वकील को मामले की जानकारी दी। मिठू चौधरी ने थाने में नारी उत्पीड़न की शिकायत दर्ज कराई और पुलिस को बताया कि उसके पति ने घर में हिरण की खाल, हाथी दांत, गैंडे के सींग, मानव खोपड़ी और बाघ के नाखून जमा कर रखे हैं।

वकील ने मामले को लेकर वन्य जीव अपराध नियंत्रण ब्यूरो से संपर्क किया। सूचना मिलने पर डीएफओ के नेतृत्व में वन विभाग और पुलिस ने मिलकर फ्लैट में छापेमारी की। इधर वन मंत्री ज्योतिप्रिय मल्लिक ने कहा कि बंगाल में अवैध शिकार खत्म हो चुका है। यह एक अंतरराज्यीय गिरोह की करतूत प्रतीत होती है, जिसके सदस्य बंगाल में काम कर रहे हैं। हम उनकी तलाश में जुटे हैं।