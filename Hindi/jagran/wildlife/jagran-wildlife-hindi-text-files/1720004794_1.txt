गुमला में गजराज के पैरों तले रौंदे जा रहे लोग, जमकर कर रहे हैं बर्बादी, अब इस उपाय से हाथी बनेगा साथीझारखंड के कई जिलों से हाथियों के हमले की खबरें लगातार सामने आ रही हैं। गुमला में भी हाथियों के पैरों तले कुचलकर दो लोगों की मौत हो गई है। हाथियों के इसी आक्रामक रवैये को कम करने के लिए अब वन्‍यजीव कॉरिडोर बनाने की तैयारियां चल रही हैं। By Jagran NewsEdited By: Arijita SenPublished: Wed, 11 Jan 2023 01:55 PM (IST)Updated: Wed, 11 Jan 2023 01:55 PM (IST)FacebookTwitterWhatsappGoogle Newsगुमला में हाथियों के हमले ने ली दो की जान
जासं, गुमला। झारखंड के गुमला जिले में हाथी का आतंक बढ़ता ही जा रहा है। हाथी आक्रामक हो रहे हैं और लोगों की जानें जा रही हैं। बुधवार की रात घाघरा थाना क्षेत्र के तेंदार नवाटोली गांव में बांधनी देवी नामक महिला को हाथी ने कुचलकर मार दिया। इसके बाद हाथियों के झुंड ने उसी गांव में आधा दर्जन से अधिक घरों को ध्वस्त कर दिया। घर मे रखे अनाज को चट करने के बाद फसलों को भी रौंद दिया। इधर बुधवार की सुबह गुमला प्रखंड के सातपाड़ा घटा में भी हाथी ने आतंक मचाया। अहले सुबह शौच के लिए निकले गांव के 65 वर्षीय चितुआ गोप को हाथी ने खेत मे कुचल कर मार डाला। हाथी ने यहां भी कई घरों को ध्वस्त कर दिया। हाथी का आतंक लगभग सभी प्रखंडों में देखा जा रहा है। लोग रात्रि जागरण कर फसल को बचा रहे हैं। 

झारखंड के 22 जिलों में बनेगा वन्‍य जीव कॉरिडोर
हाथियों के इसी आतंक को कम करने के लिए राज्‍य के 24 जिलों में पहली बार वन्य जीव कोरिडोर बनाने की तैयारी चल रही है। इसके लिए पूरे राज्य के 1200 हेक्टेयर गैर वनभूमि पर बांस के पौधे लगाए जाने हैं। संभावना है कि यह काम जुलाई महीने तक पूरी कर ली जाएगी। सरकार की ओर से उक्त योजना के तहत सभी जिलों को राशि आवंटित की गई है। 
     
    
कॉरिडोर से इंसान और हाथियों के बीच टकराहट होगी कम
वन्य जीव कोरिडोर बनाने के पीछे के मकसद को स्पष्ट करते हुए वन अधिकारियों का कहना है कि हाथी साल में एक बार भोजन की तलाश में निकलता है। हाथियों का प्रिय भोजन बांस है। अगर उसे रास्ते में ही पर्याप्त भोजन मिल जाए तो जंगली हाथी किसी गांव में घुसकर फसलों को क्षति नहीं पहुंचाएगा। इससे मनुष्य और हाथियों की बीच टकराहट कम होगी। वन विभाग के सर्वे के मुताबिक, हाथियों का दल जब टुंडी से चलकर जामताड़ा होते हुए दुमका के मसानजोर इलाके में पहुंचता है, तो वहां पर्याप्त भोजन की उपलब्धता से कई महीनों तक रुक जाता है।

वापसी के रास्‍ते हाथियों को नहीं मिल पाता पर्याप्‍त भोजन
पुन: जब इसी रास्ते से हाथियों की वापसी होती है तो वे भटकर देवघर के चितरा, पालोजोरी, सारवां होते त्रिकुट पर्वत की ओर निकल जाते हैं। इन इलाकों में हाथियों के दल को पर्याप्त भोजन नहीं मिलने की वजह से कई बार वे आक्रामक हो जाते हैं। कुछ इस तरह की हरकत हाथियों का दल मारगोमुंडा इलाके में प्रवेश करने के बाद भी करता है। अगर इन चिह्नित इलाके में बांस के पौधे उपलब्ध करा दिए जाए, तो घटनाएं कम हो जाएगी।

ये भी पढ़ें- रुबिका हत्‍याकांड के बाद फिर खून से रंगी साहिबगंज की मिट्टी, पहाड़िया समाज के युवक की घर से खींचकर हत्‍या
धनबाद में अपराधियों की बादशाहत, रंगदारी के लिए हत्या व फायरिंग का चल रहा खुला खेल, शिकंजा नहीं कस पा रही पुलिस