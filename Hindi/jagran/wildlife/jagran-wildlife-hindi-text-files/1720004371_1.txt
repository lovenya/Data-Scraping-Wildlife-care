कृष्ण जन्मोत्सव पर सजे मंदिर, तैनात रहेगी पुलिसजन्माष्टमी पर शहर से लेकर गांवों तक के मंदिरों को फूलों और रंग-बिरंगी लाइटों से भव्य रूप दिया जा रहा है।By JagranEdited By: Published: Wed, 17 Aug 2022 06:52 PM (IST)Updated: Wed, 17 Aug 2022 06:52 PM (IST)FacebookTwitterWhatsappGoogle Newsकृष्ण जन्मोत्सव पर सजे मंदिर, तैनात रहेगी पुलिसजागरण संवाददाता, सोनीपत :  
 जन्माष्टमी पर शहर से लेकर गांवों तक के मंदिरों को फूलों और रंग-बिरंगी लाइटों से भव्य रूप दिया जा रहा है। शहर में झांकियां निकालने के साथ ही सांस्कृतिक कार्यक्रमों से लेकर भजन संध्या और कीर्तन आदि की भी पूरी तैयारी है। पर्व को लेकर मंदिरों व आसपास के क्षेत्रों में उमड़ने वाली भीड़ को देखते हुए सुरक्षा व्यवस्था के भी पुख्ता प्रबंध किए जा रहे हैं। पुलिस अधीक्षक हिमांशु गर्ग ने सभी थाना अध्यक्षों को अपने-अपने क्षेत्र में कानून व्यवस्था बनाए रखने के लिए पर्याप्त संख्या में पुलिस को सार्वजनिक स्थानों व मंदिरों में तैनात करने के निर्देश दिए हैं। मंदिरों में सादी वर्दी में पुलिस कर्मचारी की तैनाती के साथ ही महिला पुलिस बल की भी विशेष रूप से तैनाती की गई है।  
     
    

 वृंदावन के कारीगर सजा रहे हैं मंदिर : 
 शहर के कई मंदिरों में वृंदावन से कारीगर बुलाए गए हैं, जो मंदिर में रंग-बिरंगी लाइट लगाने और सजावट का कार्य कर रहे हैं। वहीं, सांस्कृतिक प्रस्तुति और भजन गायन के लिए भी वृंदावन से कलाकार बुलाए जा रहे हैं। शहर के बाबा धाम, काली माता मंदिर, गीता भवन मंदिर, नंदवानी नगर स्थित राधा-कृष्ण मंदिर, माडल टाउन गीता भवन मंदिर, माडल टाउन स्थित नवदुर्गा माता मंदिर समेत अन्य मंदिरों में श्रीकृष्ण जन्माष्टमी को लेकर तैयारी को अंतिम रूप दिया जा रहा है। नवदुर्गा मंदिर के पुजारी रामकृष्ण पाठक ने बताया कि श्रीकृष्ण जन्माष्टमी 19 को मनाई जाएगी। मंदिर में शाम चार बजे से रात्रि 12 बजे तक भजन-कीर्तन किया जाएगा। इस दौरान कान्हा की झांकी भी निकाली जाएगी। 
 बाजारों में रौनक, खरीदारों की भीड़ : 
 जन्माष्टमी पर्व को लेकर बाजारों में भी रौनक है। लोग कान्हा के जन्मोत्सव के लिए जमकर खरीदारी कर रहे हैं। दुकानों पर रंग-बिरंगी पोशाक, पालकियां और झूले हैं, जिनकी खूब बिक्री हो रही है। जन्माष्टमी पर बच्चे भी अभिभावकों के साथ बाजार में राधा और कृष्ण के परिधान खरीदते नजर आए। 
 राधाकृष्ण का झूला रहेगा आकर्षण का केंद्र : 
 शहर के श्री गीता भवन, माडल टाउन के हनुमान मंदिर में भव्य रूप से श्रीकृष्ण जन्माष्टमी मनाई जाएगी। समिति के प्रधान संजीव चोपड़ा, प्रेस सचिव हरबंस लाल अरोड़ा ने बताया कि उत्सव की तैयारी पूरी हो चुकी है। दिन के समय शहर में लड्डू गोपाल, वैष्णो माता, श्री गणेश जी की झांकियां भी निकाली जाएंगी। वहीं, रात को मंदिर में राधाकृष्ण का झूला आकर्षण का केंद्र रहेगा। 
 सभी मंदिरों के बाहर तैनात रहेगी पुलिस : 
 पुलिस ने शहर के गोहाना रोड स्थित हनुमान मंदिर, गीता भवन मंदिर, बाबा धाम, चितपूर्णी मंदिर, एटलस रोड मंदिर, आर्य समाज मंदिर, मुरथल रोड स्थित शिव मंदिर, खरखौदा का छपड़ेश्वर मंदिर, कुंडी धाम, जयनारायण धर्मशाला मंदिर सहित 19 ऐसे धार्मिक स्थल चिह्नित किए हैं, जहां से जन्माष्टमी पर झांकी निकालने के साथ ही भजन-कीर्तन व अन्य सांस्कृतिक कार्यक्रमों का आयोजन किया जाता है। उत्सव के दौरान असामाजिक तत्वों व हुल्लड़बाजों से निपटने के लिए सभी मंदिरों के बाहर पुलिस तैनात रहेगी। यहां सुरक्षा व्यवस्था के लिए पुलिसकर्मियों की विशेष ड्यूटी लगाई गई है। सड़कों पर राइडर भी गश्त पर रहेंगे। पुलिस अधीक्षक कार्यालय की ओर से थाना प्रभारियों को आवश्यकता पड़ने पर पुलिस बल उपलब्ध करवाने को भी कहा गया है। पुलिस अधीक्षक ने लोगों शांति बनाए रखने और अफवाहों पर ध्यान नहीं देने की भी अपील की है। साथ ही मंदिर प्रबंधक कमेटियों को भी अपने स्तर पर सुरक्षा के इंतजाम के साथ ही परिसर में सीसीटीवी कैमरे सहित अन्य व्यवस्था दुरुस्त करने को कहा है। 
 श्रीकृष्ण की लीलाओं की होगी प्रस्तुति : 
 संस, गन्नौर : श्रीनवयुवक सेवा ट्रस्ट द्वारा 19 अगस्त को शहर की पुरानी अनाज मंडी में प्रथम भव्य जन्माष्टमी महोत्सव का आयोजन किया जाएगा। इस अवसर पर सांसद रमेश कौशिक, विधायक निर्मल चौधरी, पूर्व विधायक कुलदीप शर्मा, समाजसेवी प्रेमचंद गोयल, भाजपा जिलाध्यक्ष तीर्थ राणा, मुख्यमंत्री के पूर्व मीडिया सलाहकार राजीव जैन, नपाध्यक्ष अरुण त्यागी मुख्य रूप से उपस्थित होंगे। यह जानकारी ट्रस्ट के सहसचिव नीरज त्यागी ने दी। उन्होंने बताया कि कार्यक्रम में श्रीधाम वृंदावन के मुरली मनोहर शरण द्वारा श्रीकृष्ण की महिमा का वर्णन किया जाएगा। दिल्ली के भजन गायक आकाश भानू, प्रदीप द्वारा भजनों की प्रस्तुति दी जाएगी। कार्यक्रम में माखन मिसरी इवेंट्स द्वारा भगवान श्रीकृष्ण की अद्भुत लीलाएं भी प्रस्तुत की जाएंगी।