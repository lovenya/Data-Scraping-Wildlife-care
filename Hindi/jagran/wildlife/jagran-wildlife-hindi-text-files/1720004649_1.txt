दुनियाभर में वन्यजीवों की तादाद में तेजी से कमी, ऐसे बचा सकते हैं जीवों का भविष्‍यलिविंग प्लैनेट रिपोर्ट-2022 के अनुसार पूरी दुनिया में वन्यजीवों की तादाद पिछले 50 वर्षों में 69 प्रतिशत कम हुई है। आज इस तथ्य को नकारा नहीं जा सकता कि बढ़ती आबादी की जरूरतों को पूरा करने के लिए दुनिया भर में जंगलों का सफाया हो रहा है।By Jagran NewsEdited By: TilakrajPublished: Thu, 20 Oct 2022 02:31 PM (IST)Updated: Thu, 20 Oct 2022 02:31 PM (IST)FacebookTwitterWhatsappGoogle Newsवन्यजीवों के अवैध शिकार पर भी अंकुश लगाने की दरकार
नई दिल्‍ली, अली खान। वर्ल्ड वाइल्डलाइफ फंड यानी डब्ल्यूडब्ल्यूएफ की ओर से जारी लिविंग प्लैनेट रिपोर्ट-2022 के अनुसार पूरी दुनिया में वन्यजीवों की तादाद पिछले 50 वर्षों में 69 प्रतिशत कम हुई है। इसमें स्तनधारी, पक्षी, उभयचर, सरीसृप और मछली इत्यादि शामिल हैं। यह हकीकत है कि कटते जंगलों और कचरे से भरते महासागरों से प्रकृति के कई हिस्से मिट रहे हैं। जल से लेकर जमीन तक वन्यजीवों के आवास हर जगह खतरे में हैं। 

पूरे विश्व में वन्यजीवों की तादाद में तेजी से कमी
लिविंग प्लैनेट रिपोर्ट वर्ल्ड वाइल्डलाइफ फंड द्वारा हर दो साल में प्रकाशित की जाती है। इसकी स्थापना वर्ष 1961 में हुई थी। इसका मुख्यालय स्विट्जरलैंड स्थित ग्लैंड में है। इसका मिशन प्रकृति का संरक्षण करना और पृथ्वी पर जीवन की विविधता के लिए सबसे अधिक दबाव वाले खतरों को कम करना है। लिविंग प्लैनेट रिपोर्ट की मानें तो दुनिया भर में 5,230 प्रजातियों के 31,821 जीवों की आबादी में गिरावट दर्ज की गई है। पूरे विश्व में वन्यजीवों की तादाद में तेजी से कमी आई है, खासकर उष्णकटिबंधीय क्षेत्र में। 
     
    


वन्यजीवों की घटती तादाद के पीछे जंगलों...!
वर्ष 1970 के बाद से लैटिन अमेरिका और कैरेबियन क्षेत्रों में वन्यजीव आबादी में 94 प्रतिशत की गिरावट दर्ज की गई है। यहां सबसे खराब स्थिति है, जबकि एशिया में 55 प्रतिशत और अफ्रीका में 66 प्रतिशत की गिरावट हुई है। बड़े पैमाने पर वन्यजीवों की घटती संख्या बता रही है कि उन्हें तत्काल मदद देने की जरूरत है। वन्यजीवों की घटती तादाद के पीछे जंगलों की कटाई, प्राकृतिक संसाधनों का भरपूर दोहन, प्रदूषण और जलवायु परिवर्तन को जिम्मेदार माना गया है।


ऐसे बचा सकते हैं जीवों का भविष्‍य
आज इस तथ्य को नकारा नहीं जा सकता कि बढ़ती आबादी की जरूरतों को पूरा करने के लिए दुनिया भर में जंगलों का सफाया हो रहा है। प्राकृतिक संतुलन को बनाए रखने के लिए धरती पर जंगल बेहद आवश्यक हैं। दुख की बात है कि हम नए पेड़ लगाकर उन्हें फिर से जीवंत करने के लिए कदम न उठाते हुए जंगलों को लगातार काट रहे हैं। आज जिस तरह से मानवीय दोष के कारण पर्यावरण खराब हो रहा है उसके लिए जंगलों को सख्ती से बचाने और बनाए रखने की जरूरत है। केवल ऐसा करने से ही हम अपना और अन्य सभी जीवों के भविष्य को बचा सकते हैं।


वन्यजीव हमारे पारिस्थितिकी तंत्र का एक महत्वपूर्ण कारक हैं, उनके अस्तित्व के बिना पारिस्थितिक संतुलन को बनाए रखना संभव नहीं है। लिहाजा हमें वन्यजीवों के संरक्षण के लिए एक सकारात्मक दृष्टिकोण अपनाने की आवश्यकता है। वन्यजीवों के निवास स्थान की हानि को कम करने के साथ-साथ संसाधनों के अत्यधिक दोहन को रोकने की आवश्यकता है। इसके अलावा वन्यजीवों के अवैध शिकार पर भी अंकुश लगाने की दरकार है। 
(लेखक स्वतंत्र टिप्पणीकार हैं)