'चांद की धरती' से कर सकेंगे सितारों की दुनिया की सैर, जानिए क्यों Hanle में ही बनेगी भारत की पहली नाइट स्काई सेंक्चुरीडार्क स्काई सेंक्चुरी एक ऐसा संरक्षित क्षेत्र होता है जहां सितारों से भरी रातों में खगोल विज्ञान के अध्ययन की पर्याप्त संभावना होती हैं। ऐसा माना जाता है कि लद्दाख के हनले और मेराक में रात के समय आसमान बिल्कुल और सबसे साफ होता है। By Vikas AbrolEdited By: Published: Sun, 04 Sep 2022 08:41 AM (IST)Updated: Sun, 04 Sep 2022 08:41 AM (IST)FacebookTwitterWhatsappGoogle Newsभारत-चीन वास्तविक नियंत्रण रेखा के पास स्थित हनले में पहले से ही एक खगोलीय वैधशाला है।
राज्य ब्यूरो, जम्मू : चांद की धरती कहे जाने वाले लद्दाख से अब दुनियाभर के खगोलविद् जल्द सितारों की दुनिया की सैर कर सकेंगे। इसके तहत हनले में भारत की पहली नाइट स्काई सेंक्चुरी तैयार हो जाएगी। इसके साथ ही लद्दाख खगोलीय पर्यटन के नए केंद्र के तौर पर उभरेगा और दुनिया भर के खगोलशास्त्री यहां सितारों की दुनिया के अध्ययन के लिए पहुंचेंगे। साथ ही स्थानीय लोगों के लिए रोजगार के अवसर भी सृजित होंगे। 

लद्दाख में चांगथांग स्थित अभयारण्य में हनले में भारत की पहली नाइट स्काई सेंक्चुरी स्थापित की जाएगी। करीब 15 हजार फीट की ऊंचाई पर स्थित यह क्षेत्र दुनिया में आप्टिकल, इंफ्रारेड और गामा-रे टेलीस्कोप के लिए दुनिया की सबसे ऊंचा क्षेत्र है। इसके लिए हाल ही में लद्दाख प्रशासन, लेह स्वायत पर्वतीय विकास परिषद और भारतीय खगोल भौतिकी संस्थान के बीच एक त्रिपक्षीय समझौता हुआ था। 
     
    
यह होती है स्काई सेंक्चुरी :

डार्क स्काई सेंक्चुरी एक ऐसा संरक्षित क्षेत्र होता है जहां सितारों से भरी रातों में खगोल विज्ञान के अध्ययन की पर्याप्त संभावना होती हैं। ऐसा माना जाता है कि लद्दाख के हनले और मेराक में रात के समय आसमान बिल्कुल और सबसे साफ होता है। यही कारण है कि खगोलविदों का यह सबसे पसंदीदा स्थल बनकर उभरा है।
हनले ही क्यों :

भारत-चीन वास्तविक नियंत्रण रेखा के पास स्थित हनले में पहले से ही एक खगोलीय वैधशाला है और अभी भी दुनियाभर के लोग खगोलीय घटनाओं पर नजर रखने के लिए पहुंचते हैं। यह परियोजना के लिए सबसे उपयुक्त जगह है, क्योंकि यह लद्दाख के ठंडे रेगिस्तानी क्षेत्र में स्थित है। घनी काली रात में यहां से तारामंडल स्पष्ट रूप से दिखता है। पूरे वर्ष यहां आसमान साफ रहता है और मौसम भी शुष्क रहता है। यहां का आसमान दुनिया के सबसे साफ माना जाता है। यह जगह लद्दाख-तिब्बत रूट पर है। 17वीं सदी में यहां हनले मठ रहा है। भारत ने हनले में हिमालय चंद्र टेलीस्कोप, गामा किरण दूरबीन स्थापित की है।

उपराज्यपाल ने कई मुद्दों पर की बातचीत :
लद्दाख के उपराज्यपाल आरके माथुर ने डा. जितेंद्र सिंह से मिलकर उनके साथ चमड़ा केंद्र, शिक्षा मेला और वैज्ञानिक और औद्योगिक अनुसंधान परिषद समर्थित योजनाओं पर चर्चा की। जितेंद्र सिंह ने उपराज्यपाल को बताया कि अगले वर्ष से विज्ञान और प्रौद्योगिकी विभाग लद्दाख शिक्षा मेले के लिए एक अलग और विशाल मंडप की स्थापना करेगा। यह सुविधा हर वर्ष होगी। मंत्री ने कहा कि चेन्नई स्थित केंद्रीय चमड़ा अनुसंधान संस्थान के वैज्ञानिकों और अधिकारियों का एक उच्चस्तरीय प्रतिनिधिमंडल क्षेत्रीय शाखा स्थापित करने की संभावना का पता लगाने के लिए इस वर्ष के अंत तक लद्दाख का दौरा करेगा।