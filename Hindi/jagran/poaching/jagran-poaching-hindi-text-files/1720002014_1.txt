कर्नाटक में विधायकों को हर खतरे से बचाने के लिए कांग्रेस का 'प्लान बी' तैयार, तीन राज्यों के CM रहेंगे मौजूदकर्नाटक में बड़ी जीत की उम्मीद कर रही कांग्रेस चुनाव नतीजे आने के बाद कोई सियासी जोखिम नहीं लेना चाहती। पार्टी  विधायकों को हर खतरे से बचाने के लिए प्लान बी की तैयारी पूरी कर ली है। फाइल फोटो। By Sanjay MishraEdited By: Sonu GuptaPublished: Fri, 12 May 2023 09:44 PM (IST)Updated: Fri, 12 May 2023 09:44 PM (IST)FacebookTwitterWhatsappGoogle Newsकर्नाटक में विधायकों को हर खतरे से बचाने के लिए कांग्रेस का 'प्लान बी' तैयार। फाइल फोटो।
संजय मिश्र, नई दिल्ली। कर्नाटक में बड़ी जीत की उम्मीद कर रही कांग्रेस चुनाव नतीजे आने के बाद कोई सियासी जोखिम नहीं लेना चाहती। इसीलिए नए चुने गए विधायकों को भाजपा के पोचिंग के खतरों से बचाने के लिए पार्टी की पूरी तैयारी है। इसमें विधायकों को एकजुट कर हालात के हिसाब से कर्नाटक से बाहर सुरक्षित स्थानों पर ले जाने का विकल्प भी शामिल है। 
कई वरिष्ठ नेताओं को सौंपा गया है आपरेशन लोटस को नाकाम करने का जिम्मा
कांग्रेस शासित तीनों राज्यों के मुख्यमंत्रियों समेत कई वरिष्ठ नेताओं को पार्टी ने ऑपरेशन लोटस की किसी कोशिश को नाकाम करने का जिम्मा सौंपा है। नए विधायकों को जरूरत पड़ने की स्थिति में कर्नाटक से बाहर ले जाने के लिए चार्टर प्लेन की व्यवस्था भी कर ली गई है। कांग्रेस के चुनाव नतीजों में स्पष्ट बहुमत की अपनी उम्मीद के बावजूद विधायकों की सुरक्षा को लेकर इस विशेष सर्तकता तैयारी के बारे में अनौपचारिक बातचीत में पार्टी के वरिष्ठ सूत्रों ने कहा कि हम ऐसी कोई स्थिति नहीं देख रहे मगर भाजपा के पुराने अनुभवों को देखते हुए बेफ्रिक रहने की गलती भी नहीं की जा सकती। 
     
    

कांग्रेस नहीं देना चाहती विधायकों को तोड़ने का मौका
उन्होंने कहा कि गोवा और मणिपुर में 2017 में चुनाव नतीजों के बाद भाजपा का आपरेशन लोटस का अनुभव इसके लिए गुंजाइश नहीं छोड़ता। इसके बाद 2019 में कर्नाटक और 2022 में महाराष्ट्र का प्रकरण भी सामने है। इसीलिए कर्नाटक में स्पष्ट बहुमत के अनुमानों के बाद भी कांग्रेस विधायकों को तोड़ने के किसी भी तरह के प्रयास का मौका ही नहीं देना चाहती है।

केंद्रीय नेता को किया गया है तैयार
सूत्रों के अनुसार, कांग्रेस के चुने जाने वाले विधायकों को बेंगलुरू पहुंचने से पहले ही पार्टी के सुरक्षा कवच दायरे में ले लिया जाएगा। इसके लिए हर जिले में पार्टी के एक स्थानीय दबंग नेता को जिले के सभी चुने गए कांग्रेस विधायकों को इकठृठा कर बेंगलुरू लाने का जिम्मा सौंपा गया है। इसमें सहायता के लिए पार्टी के एक केंद्रीय नेता को भी हर जिले में तैनात कर दिया गया है। मतदान के बाद कांग्रेस का अपना आंतरिक आकलन है कि पार्टी को करीब 125 सीटें मिलेंगी और नतीजे इस अनुरूप रहे तो फिर पोचिंग जैसी कोई नौबत ही नहीं आएगी।

दो चार्टर विमानों की हुई है व्यवस्था
बहुमत के साथ कर्नाटक की सत्ता में आने को लेकर लगभग आश्वस्त पार्टी इसके बावजूद कांटे की टक्कर जैसी परिस्थिति पैदा होने को लेकर अपनी तैयारी में कोई चूक नहीं करना चाहती और ऐसी नौबत आयी तो नव निर्वाचित विधायकों को बाहर ले जाने का प्लान भी तेयार है। इसके लिए दो चार्टर विमानों की व्यवस्था की गई है। कांग्रेस शासित तीनों राज्यों छत्तीसगढ के सीएम भूपेश बघेल, राजस्थान के सीएम अशोक गहलोत और हिमाचल प्रदेश के सीएम सुखविंदर सिंह सुखू भी विशेष रुप से शनिवार को बेंगलुरू में मौजूद रहेंगे।

विधायकों को ले जाया जा सकता है कर्नाटक से बाहर
बताया जाता है कि विधायकों को सुरक्षित रखने के लिए कर्नाटक से बाहर ले जाने जैसी कोई नौबत आयी तो इन तीनों राज्यों में इसके लिए अभेद्य सुरक्षा के साथ उन्हें रखने की तैयारी कर ली गई है। मगर इन तैयारियों के बावजूद कांग्रेस के वरिष्ठ रणनीतिकारों ने दावा किया कि एक्जिट पोल के अनुमान ही नहीं पार्टी का अपना आकलन भी स्पष्ट बहुमत हासिल करने का है और इसीलिए विधायकों को सुरक्षित ठिकाने पर पहुंचाने की नौबत आएगी इसकी संभावना कम ही है।