Rajasthan: हथियार लाइसेंस पर झूठा शपथपत्र पेश करने के मामले में सलमान खान को राहतBlack Buck Poaching Case आर्म्स एक्ट के मामले में झूठा शपथ पत्र पेश कर लाइसेंस गुम जाने की बात कहने वाले सलमान खान को कोर्ट ने राहत प्रदान करते हुए राज्य सरकार की ओर से लगाई गई याचिका को खारिज कर दिया है। By Sachin Kumar MishraEdited By: Published: Thu, 11 Feb 2021 04:06 PM (IST)Updated: Thu, 11 Feb 2021 07:51 PM (IST)FacebookTwitterWhatsappGoogle Newsकाला हिरण शिकार मामले में राजस्थान कोर्ट ने केंद्र की याचिका को किया खारिज। फाइल फोटो
जोधपुर, संवाद सूत्र। Black Buck Poaching Case: बॉलीवुड अभिनेता सलमान खान को जोधपुर जिला सत्र अदालत से वीरवार को राहत मिल गई है। आर्म्स एक्ट के मामले में झूठा शपथ पत्र पेश कर लाइसेंस गुम हो जाने की बात कहने वाले सलमान खान को कोर्ट ने राहत प्रदान करते हुए राज्य सरकार की ओर से लगाई गई याचिका को खारिज कर दिया है। ऐसे में सलमान एक मामला और दर्ज होने से फिलहाल बच गए हैं। हालांकि राज्य सरकार के पास इस मामले में हाईकोर्ट में याचिका लगाने का मार्ग खुला है। अदालत के फैसले को सुनने के लिए सलमान स्वयं भी वर्चुअल रूप से कोर्ट में उपस्थित रहे। राज्य सरकार की ओर से सलमान के खिलाफ झूठा शपथ पत्र पेश कर अदालत को गुमराह किए जाने के संबंध में दायर याचिका को जज राघवेंद्र काछवाल ने खारिज कर दिया। 
जोधपुर में चल रहे काला हिरण शिकार प्रकरण के तहत अवधि पार हथियार रखने का एक मामला आर्म्स एक्ट के तहत सलमान पर चल रहा है। इस मामले की सुनवाई के दौरान कोर्ट ने उनसे हथियारों का लाइसेंस मांगा था। इस पर सलमान ने 2003 में कोर्ट में एफिडेविट देकर बताया था कि लाइसेंस कहीं खो गया है। इस बारे में उन्होंने मुंबई के बांद्रा पुलिस थाने में दर्ज प्राथमिकी की कॉपी भी लगाई थी। इसके तहत सलमान ने आठ अगस्त, 2003 को लाइसेंस गुमशुदगी का मामला दर्ज कराया था। पब्लिक प्रोसिक्यूटर भवानी सिंह भाटी ने सलमान के खिलाफ कोर्ट में याचिका लगाई। इस पर सलमान को गुमराह करने का आरोप लगाते हुए मामला दर्ज किए जाने की मांग की गई। इसके बाद कोर्ट को पता चला कि सलमान का आर्म लाइसेंस गुम नहीं हुआ, बल्कि उन्होंने इसे रिन्यू कराने के लिए दिया है। इस पर सलमान के अधिवक्ता हस्तीमल सारस्वत की ओर से अदालत में यह बताया गया की बहुत ज्यादा व्यस्तता की वजह से सलमान लाइसेंस रिन्यू होने की बात भूल गए थे। इसलिए उन्हें इस संबंध में माफी दी जाए। 
     
    

दोनों पक्षों की बहस सुनने के बाद विगत सुनवाई में जोधपुर की जिला व सत्र अदालत ने इस मामले में फैसले के लिए 11 फरवरी का दिन मुकर्रर किया था। इसके तहत राज्य सरकार की ओर से लगाई गई याचिका को जिला व सत्र अदालत ने खारिज कर दिया है। इस मामले के खारिज हो जाने से फिलहाल सलमान खान को राहत मिली है। झूट के दोषी पाए जाने पर ऐसे मामले में सात वर्ष के कारावास तथा अर्थदंड का प्रावधान है।


अलवीरा पहुंची जोधपुर
सलमान खान की छोटी बहन अलवीरा आज दोपहर बाद जोधपुर पहुंची। सलमान से जुड़े पूरे मामले में अलवीरा के द्वारा ही वकीलों से बातचीत और काला हिरण शिकार मामले में पूरी प्रोग्रेस मॉनिटरिंग की जा रही है। हालांकि अलविदा ने मीडिया से अभी तक दूरी बनाए रखी है। वहीं, जानकारी अनुसार अलविरा ने सलमान के अधिवक्ता हस्तीमल सारस्वत केस को लेकर बातचीत है।