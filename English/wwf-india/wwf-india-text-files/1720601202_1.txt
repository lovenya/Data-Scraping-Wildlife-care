अर्थ आवर 2022 का थीम 'अपना भविष्य संवारें': जनजीवन और पृथ्वी के लिए एक महत्वपूर्ण वर्ष का सूचक

Posted on 14 March 2022







Earth Hour 2022



© WWF India




शांतनु मोइत्रा के संगीत और मोहित चौहान के स्‍वर से सजा अर्थ आवर इंडिया एथम - पृथ्वी की रक्षा के लिए लोगों से तत्काल कदम उठाने की अपील
अर्थ आवर 2022 शनिवार 26 मार्च संध्या 8:30 बजे शुरू होगा

नई दिल्ली : आम जन द्वारा संचालित कार्यक्रम अर्थ आवर विश्व के सबसे बड़े पर्यावरण आंदोलनों में से एक है। इस वर्ष जहां हम अपने जीवन को कोविड-19 के प्रभावों और पिछले दो वर्षों की भयावह घटनाओं से उबारने में लगे हैं, वहीं अर्थ आवर 2022 का लक्ष्य पृथ्वी के भविष्य को संवारना है। यह एक नए युग की शुरुआत होगी, जिसमें लोगों और पृथ्वी को सबसे ऊपर रखा जाए।



भारत अपनी आजादी के 75 वर्ष पूरे कर रहा है, इसलिए यह आवश्यक है कि हम अतीत में किए गए लोगों के प्रयासों और कार्यों के प्रति आभार प्रकट करने के साथ-साथ प्रत्येक नागरिक से संरक्षण नायक बनने की अपील करें। हमारे इस आंदोलन में शामिल होकर हमारे हार्मनी एंड होप एंबेसडर शांतनु मोइत्रा ने अपने संगीत और जानेमाने बॉलीवुड पार्श्वगायक मोहित चौहान ने अपने स्वर से अर्थ आवर इंडिया एंथम को सजाया है, जो इस बात पर प्रकाश डालता है कि सभी के लिए सुरक्षित और बेहतर भविष्य की दिशा में कार्य करने का यह सबसे बड़ा अवसर है। 

 

एंथम को संगीत देने का अनुभव बताते हुए शांतनु मोइत्रा ने कहा, ''अर्थ आवर एंथम इस वैश्विक आंदोलन में जन-जन को एकजुट करने की शक्ति है। मैं मोहित चौहान को धन्यवाद देना चाहता हूं, जिन्होंने इस नेक काम के लिए अपना स्वर दिया है। तनवीर गाजी के लिखे इस गीत ने समय रहते प्रकृति की रक्षा के प्रति लोगों की भावनाओं को जगाने का प्रयास किया है।''

 

वह आगे कहते हैं, ''डब्ल्यूडब्ल्यूएफ इंडिया के हार्मनी एंड होप एंबेसेडर की हैसियत से, मैं सभी से आग्रह करता हूं कि वे जहां भी हों, अर्थ आवर 2022 में भाग लें और इसे सफल बनाएं! मनुष्य होने के नाते हम मौजूदा दौर में अपनी पृथ्वी की गंभीर चुनौतियों पर ध्यान देकर उसका भविष्य संवारने की शक्ति रखते हैं।''

 

मोहित चौहान ने अपना उत्साह साझा करते हुए कहा, ''मुझे बहुत खुशी है कि अर्थ आवर एंथम के माध्यम से मुझे अर्थ आवर का हिस्सा बनने का अवसर मिला। मैं आशा करता हूं कि इस अर्थ आवर में लाखों लोग साथ आएं और प्रकृति की रक्षा और पोषण करें।'' 

 

समय के साथ अर्थ आवर में बदलाव आया है और यह आगे बढ़कर हमारी पृथ्वी की सुरक्षा और संरक्षण का संदेश पहुंचाने में सफल रहा है। यह विश्व का एकमात्र आंदोलन है, जो विश्व भर के लोगों को एक सामान्य उद्‌देश्य और अभियान से जोड़ता है।  

डब्ल्यूडब्ल्यूएफ इंडिया के महासचिव और मुख्‍य कार्यकारी पदाधिकारी श्री रवि सिंह कहते हैं, ''अर्थ आवर हर वर्ष हमारे जीवन में प्रगति का एक महत्वपूर्ण कदम है। पर्यावरण को बेहतर बनाने के लिए व्यक्तिगत और सामूहिक रूप से हम जो सकारात्मक कदम उठा सकते हैं, अर्थ आवर में उन पर ध्यान दें और मंथन करें।''

 

संपादकों के लिए ध्‍यातव्‍य :

अर्थ आवर इंडिया एंथम का लिंक : https://www.youtube.com/watch?v=a9FtWVOZhxk

संगीत और प्रस्तुति : शांतनु मोइत्रा

गीत : तनवीर गाजी

स्वर : मोहित चौहान

रिकॉर्डिंग व मिक्सिंग : किट्‌टू म्याकल

 

For more details on Earth Hour please go through the Earth Hour India WEBSITE

Take part in the 5R FOR EARTH HOUR Challenge

Watch the Earth Hour 2022 Official Video

Link to last year’s Earth Hour photos 

 

अधिक जानकारी के लिए संपर्क करें :

कोमल चौधरी

वरिष्ठ प्रबंधक, मीडिया एवं जन संपर्क

kchaudhary@wwfindia.net

 

अर्थ आवर का परिचय

अर्थ आवर डब्ल्यूडब्ल्यूएफ का प्रमुख वैश्विक पर्यावरण आंदोलन है। वर्ष 2007 में सिडनी से शुरू अर्थ आवर 190 से अधिक देशों और क्षेत्रों में लोगों, समुदायों, कंपनियों और संगठनों को एक बेहतर पर्यावरण हेतु ठोस कदम उठाने को प्रेरित करते हुए, पर्यावरण के लिए जमीनी स्तर के विश्व के सबसे बड़े आंदोलन का रूप ले चुका है। आरंभ से ही अर्थ आवर का ध्यान जलवायु संकट पर केंद्रित रहा है, किंतु हाल में, इसने प्रकृति को होने वाली क्षति के गंभीर मुद्‌दे को भी सामने लाने का प्रयास किया है। उद्‌देश्य प्रकृति के लिए एक अनवरत आंदोलन शुरू करना है, जैसा कि इसने तब किया जब जलवायु परिवर्तन से निपटने के लिए विश्व एकजुट हुआ था। इस आंदोलन में पृथ्वी की अति गंभीर पर्यावरणीय चुनौतियों का समाधान करने में व्यक्तियों की भूमिका की पहचान की जाती है और परिवर्तन जारी रखने के लिए लाखों समर्थकों की सामूहिक शक्ति का उपयोग किया जाता है। अर्थ आवर को जर्मनी के पर्यावरण, प्रकृति संरक्षण एवं परमाणु सुरक्षा के संघीय मंत्रालय का सदाशय संरक्षण और 'जैव विविधता संचार संवर्धन' परियोजना के एक अंग के रूप में इंटरनेशनल क्लाइमेट इनिशिएटिव का वित्तीय सहयोग प्राप्त है।