यवतमाळ ः न्यूयॉर्कमधील एका प्राणिसंग्रहालयात वाघाला ‘कोरोना’ची लागण झाली. त्याची दखल घेत राज्यातील प्राणी संग्रहालयामध्ये व वन्यप्राणी केंद्रामध्ये अधिक दक्षता घेण्यात यावी. तसेच केंद्रीय प्राणिसंग्रहालय प्राधिकरणाने दिलेल्या मार्गदर्शक सूचनांचे काटेकोरपणे पालन करावे, असे निर्देश वनमंत्री संजय राठोड यांनी दिले. राज्यात विविध जिल्हा प्रशासन, स्थानिक स्वराज्य संस्थांच्या अखत्यरित येत असलेल्या प्राणिसंग्रहालय किंवा वन्यप्राणी बचाव केंद्राशी तातडीने संपर्क साधून त्या ठिकाणी निर्जंतुकीकरण करावे. आवश्‍यकतेनुसार विलगीकरण करावे. कर्मचाऱ्यांची आरोग्य तपासणी करावी. प्राणीसंग्रहालय किंवा वन्यप्राणी बचाव केंद्रातील प्राण्यांना संसर्ग आहे किंवा कसे याबाबत खात्री करण्यासाठी संबंधित यंत्रणेशी त्वरित संपर्क साधून नमुना तपासणी करावी, अशा सूचना देण्यात आल्या. कोणत्याही परिस्थितीत किमान आवश्‍यक मनुष्यबळ वगळता प्राणिसंग्रहालय किंवा वन्यप्राणी बचाव केंद्राच्या आत मानवी वावर वाढू नये, असे स्पष्ट निर्देशही वनमंत्र्यांनी दिले. राज्यात मुंबईतील बोरिवली येथील संजय गांधी राष्ट्रीय उद्यान व प्राणी संग्रहालय, भायखळा येथील वीरमाता जिजाबाई भोसले उद्यान व प्राणी संग्रहालय, पुण्यातील कात्रजमधील राजीव गांधी वन्यप्राणी संग्रहालय व संशोधन केंद्र, चिंचवडमधील निसर्गकवी बहिणाबाई चौधरी प्राणी संग्रहालय, नागपूरमधील महाराजबाग प्राणी संग्रहालय, कोल्हापूरातील महाराजा शहाजी छत्रपती प्राणी संग्रहालय, ढोलगरवाडीतील शेतकरी शिक्षण मंडळ सर्पोद्यान, वर्धा येथील पीपल फॉर ॲनिमल शेल्टर हाऊस आणि हेमलकसा (जि. गडचिरोली) येथील आमटेल ॲनिमल पार्क, वन्यप्राणी बचाव केंद्र अशी एकूण १३ प्राणिसंग्रहालय व बचाव केंद्र आहेत.