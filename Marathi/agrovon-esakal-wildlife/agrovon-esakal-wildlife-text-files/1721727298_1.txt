नेसरी, जि. कोल्हापूर ः वन्यप्राण्यांकडून होणारे शेतीचे नुकसान व संभाव्य जीवितहानी टाळण्यासाठी तत्काळ ठोस उपाययोजना करण्याचा वनविभागाचा प्रयत्न आहे, अशी माहिती आजरा परिक्षेत्र वनाधिकारी डॉ. सुनील लाड यांनी दिली. अर्जुनवाडी (ता. गडहिंग्लज) येथे जिल्हा शिवसेना पदाधिकारी व वनविभागातर्फे आयोजित आढावा बैठकीत ते बोलत होते. या वेळी गवे, हत्ती व अन्य वन्यप्राण्यांकडून होणाऱ्या शेती नुकसानीबाबत शिवसेना पदाधिकारी, वनाधिकारी, शेतकरी यांच्यात चर्चा झाली. बैठकीस जिल्हाप्रमुख विजय देवणे, सहसंपर्कप्रमुख सुनील शिंत्रे, संघटक संग्राम कुपेकर, उपजिल्हाप्रमुख प्रभाकर खांडेकर यांची उपस्थिती होती. या वेळी अर्जुनवाडीकरांना वन्यजीवांपासून शेतीच्या संरक्षणासाठी सूरबाणांचे वाटप करण्यात आले. देवणे म्हणाले, ‘‘वन्यप्राण्यांकडून होणारे शेतीचे नुकसान, संभाव्य जीवितहानी टाळण्यासाठी वनविभागाने उपाययोजना करावी, अन्यथा शिवसेना स्टाइलने वनविभाग कार्यालयावर आंदोलन करू. हत्ती नागरी वस्तीत येऊ नये म्हणून उपाययोजना करा, शेतीची भरपाई बाजारभावाप्रमाणे मिळावी, वन्यप्राण्यांसाठी चारापाणी व्यवस्था जंगलात करावी, प्रतिबंधक चरीही खोदाव्यात.’’ कुपेकर यांनी चंदगड मतदारसंघात वन्य प्राण्यांकडून शेतीचे नुकसान नित्याचे झाले असून, तुटपुंजी असलेली भरपाई वाढवून देण्याची सूचना केली. शिंत्रे यांनी हत्ती किंवा गवे आले म्हणून तात्पुरती उपाययोजना करू नये, अशी सूचना केली. खांडेकर यांनी शिवसेनेतर्फे सामान्यांना न्याय मिळवून देण्याचा प्रयत्न असल्याचे सांगितले. डॉ. लाड म्हणाले, ‘‘कोणताही वन्यप्राणी दिसताच त्याची माहिती वनविभागाला द्यावी. वनविभागातर्फे नियोजनबद्ध या प्राण्यांना जंगल भागात हाकलले जाईल. दंगा, मस्ती किंवा हुसकविण्याचा प्रयत्न करू नका. वन्यप्राण्यांकडून झालेल्या पिकांची नुकसान भरपाई देण्यात येईल. वन्यजीवासाठी वनतळी, हत्ती प्रतिबंधक चर खोदणे, बांबू लागवड, लोखंडी कुंपण आदी उपाययोजना सुरू आहेत. आजरा परिक्षेत्रासाठी लवकरच रेस्क्‍यू व्हॅनही येणार आहे.’’ सरपंच श्यामराव नाईक, संजय मंडलिक, उपसरपंच रामचंद्र पाटील, प्रकाश पाटील, नारायण पाटील, शिवाजी पाटील, पांडुरंग जाधव, दत्ता पाटील, महेंद्र पाटील आदींनी चर्चेत भाग घेतला.