अकोला  ः राज्यात वन्यजीवांचे हल्ले सातत्याने वाढलेले आहेत. अशा हल्ल्यांच्या मदतीमध्ये रोही (नीलगाय) व माकड या वन्यप्राण्यांच्या हल्ल्याचा आजवर समावेश नव्हता. मात्र, शासनाने आता याबाबतच्या धोरणात सुधारणा करीत रोही व माकडाच्या हल्ल्यात मनुष्याचा मृत्यू, अपंगत्व किंवा जखमी झाल्यास अर्थसाह्य देण्याचा निर्णय घेतला आहे. याचा फायदा राज्यातील लाखो शेतकऱ्यांना प्रामुख्याने होणार आहे.       आजवर राज्यात वाघ, बिबट्या, अस्वल, गवा, रानडुक्कर, लांडगा, तरस, कोल्हा, हत्ती, मगर व रानकुत्रे (ढोल) यांच्या हल्ल्यात व्यक्ती मृत किंवा जखमी झाल्यास संबंधितांना अर्थसाह्य दिले जाते. शिवाय गाय, बैल, म्हैस, बकरी, मेंढी व इतर पशुधनाचा मृत्यू झाल्यास जखमी झाल्यास नुकसानभरपाईची तरतूद केलेली आहे. याबाबतचे निकष व कागदपत्रे पूर्ण केल्यानंतर काही रोख व काही मदत बँक खात्यात ठेव, अशा प्रकारे दिली जाते.        या यादीत रोही (नीलगाय) व माकडाचा समावेश नव्हता. वास्तविक, या दोन वन्यजीवांचा वावर हा इतर प्राण्यांपेक्षा अधिक आहे. रोही, माकडांमुळे शेतकऱ्यांचे नुकसान झाल्याच्या घटना वारंवार समोर येत असतात. नुकसान होऊनसुद्धा आजवर कुठलीही मदत देण्याची तरतूद कायद्यात नव्हती. शेतकऱ्यांकडून याबाबत वारंवार मागणी केली जात होती. अखेर शासनाने बुधवारी (ता. १२) घेतलेल्या निर्णयानुसार आता रोही व माकडाच्या हल्ल्यात मनुष्य मृत, अपंग, गंभीर किंवा किरकोळ जखमी झाल्यास यापूर्वी इतर वन्यजीवांबाबत जे धोरण ठरविण्यात आले, त्यानुसार मदत मिळण्याचा मार्ग मोकळा केला आहे.      गेल्या काही वर्षांत रोही व माकडांची संख्या कमालीची तर वाढलीच; शिवाय या दोन्ही वन्यजीवांचा गावशिवारातील वावरही अधिक आहे. रोहींचे जथ्थे खरीप, रब्बी हंगामात पीक उगवणीला आले की नष्ट करीत असल्याच्या घटना या भागात अनेकदा घडल्या. तर, माकडांकडून हल्ले होण्याचे प्रकारसुद्धा वाढलेले आहेत. शासनाच्या मदत यादीत या दोन वन्यजीवांचा समावेश झाल्याने आपद्ग्रस्तांना दिलासा मिळू शकेल. यापूर्वी नीलगाय, माकडामुळे होणाऱ्या नुकसानाची केवळ शेतीची भरपाई देण्याची तरतूद होती.