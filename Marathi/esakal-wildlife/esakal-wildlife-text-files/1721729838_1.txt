वर्धा : वन्य जीव आणि मानवातील संघर्ष आजही कायम आहे. वास्तवात तो पहिलेच्या तुलनेत वाढला आहे. या संघर्षातून जिल्ह्यात पाच जणांचा बळी गेला आहे. तर वन्यप्राण्यांच्या हल्ल्यात २९ जण गंभीर जखमी झाले. उद्‍भवलेल्या संघर्षातून ४८८ जनावरांची शिकार करण्यात आली तर वन्य प्राण्यांच्या हैदोसाने दोन हजार ७१३ शेतकऱ्यांच्या शेतपिकांचे नुकसान केले आहे. वन्य प्राण्यांनी केलेल्या नुकसानीपोटी वनविभागाने तब्बल दोन कोटी ८१ लाख १३ हजार २४७ रुपयांची नुकसान भरपाई दिली आहे. जिल्ह्यात जंगलात मोठ्या प्रमाणावर शेती आहे. या शेतीत अनेकवार वन्यप्राण्यांकडून हैदोस घालण्यात आला. यातून पिकाचे मोठ्या प्रमाणात नुकसान झाले. या नुकसानापोटी वनविभागाकडून मदत देण्यात येते. पण, ती मदत झालेल्या नुकसानाच्या तुलनेत कमी आहे. या वनात प्रामुख्याने रानडुक्कर, रोही, माकडांची मोठी संख्या आहे. शिवाय काही हिंस्र पशुही आहे. गत वर्षांत या वन्यप्राण्यांनी शेतकऱ्यांचे २० कोटी २९ लाख ६४ हजार २३१ रुपयांचे नुकसान केले आहे. यात कापूस, सोयाबीन, तूर ही पिके या वन्यप्राण्यांनी नेस्तनाबूत केली आहे. वन्यप्राण्यांच्या धुमाकूळामुळे शेतकरी वर्ग प्रचंड त्रस्त आहे. वन कायद्यामुळे शेतकऱ्यांना या वन्यजीवांचा बंदोबस्तही करता येत नाही. यातूनच शेतकऱ्यांना गत वर्षांत एवढ्या मोठ्या नुकसानीला सामोरे जावे लागले. वाघाच्या शिकारीत ५ जणांचा मृत्यू जिल्ह्यात वाघांसाठी पोषक वातावरण असल्याने दिवसेंदिवस वाघांच्या संख्येत वाढ झाली आहे. त्या सोबच शेतशिवारात पशु हल्ल्याबरोबरच मनुष्याला शिकार करण्याच्या घटनांमध्ये अलीकडे वाढ झाली आहे. वर्षभरात ४८८ जनावरांचा शिकार करून मारण्यात आले. यात पाच मनुष्याचा समावेश आहे. तर २९ जण गंभीर जखमी केले. मृताला १५ लाखांची मदत वन्यप्राण्याच्या हल्ल्यात मृत व्यक्तीच्या कुटुंबियांना १५ लाख रुपये नुकसान भरपाई म्हणून देण्यात येते. कायमस्वरूपी अपंगत्व आल्यास पाच लाख रुपये तर गंभीर जखमी झाल्यास एक लाख २५ हजार आणि किरकोळ जखमी झाल्यास २० हजार रुपये नुकसान भरपाई म्हणून देण्यात येते. -चेतन बेले