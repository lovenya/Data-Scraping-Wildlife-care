Transit Treatment Center : वन्यजीव प्राण्यांच्या सुरक्षितता व आरोग्याबद्दल कायमच चर्चा होत असते. वनविभागाकडून त्यांच्यावर उपचारही केले जातात. भौगोलिक क्षेत्रफळ जास्त असल्यामुळे जखमी वन्यजीव प्राण्यांना स्थलांतरित करणे अडचणीचे ठरते. यावर उपाय म्हणून वन विभागाकडून उत्तर महाराष्ट्रातले पहिले स्थलांतरित वन्यजीव उपचार केंद्र (ट्रांझीट ट्रीटमेंट सेंटर) म्हसरुळ येथील वनविभागाच्या डेपोमध्ये सुरू करण्यात आले आहे. (Wildlife animals will be treated in Nashik itself ) या वेळी वनपरिक्षेत्र अधिकारी तथा नोडल ऑफिसर सीमा मुसळे, रेस्क्यू डिव्हिजनचे अभिजित महाले व केंद्राचे व्यवस्थापक वैभव भोगले उपस्थित होते. पुणे येथील रेस्क्यू चॅरिटेबल ट्रस्टतर्फे वनविभागासमवेत करार करून पाच वर्षासाठी हे केंद्र चालविण्यात येणार आहे. यामुळे नाशिक, धुळे, नंदुरबार, जळगाव येथील जखमी वन्यजीव प्राण्यांना नाशिकमध्येच उपचार देता येणे शक्य झाले आहे. वन्यजीव उपचार केंद्रात पशुवैद्यकीय अधिकारी डॉ. हेमराज सुखवाल, आयुष पाटील, मनोज वाघमारे, राकेश मोरे, समर्थ महाजन आदी प्राणी व पक्ष्यांवर उपचार करणार आहे. (latest marathi news) दोन एकर परिसरात केंद्र जवळपास दोन एकर परिसरात स्थलांतरित वन्यजीव उपचार केंद्र उभारण्यात आले आहे. सस्तन प्राण्यांमधील वाघ,लांडगा,कोल्हा,बिबट्या,हरिण,माकड यांच्यासाठी ३० कक्ष उभारण्यात आले आहे. यामध्ये आयसीयू ऑपरेशन आयसोलेशन एक्स-रे, मेडिकल, पक्ष्यांसाठी फ्लाइंग टेस्ट, एरिया रेस्क्यू वाहन अशा प्रकारच्या अत्याधुनिक सुविधा वन्यजीवांसाठी उपलब्ध असणार आहे. उपचार केंद्रात उपचारासाठी येणारा प्रत्येक वन्यजीवांची नोंद व त्यांच्यावर केले जाणारे उपचार याबद्दलची माहिती ऑनलाइन स्वरूपात अपडेट करावयाची आहे. वन विभागाच्या वरिष्ठ अधिकाऱ्यांनाही वेळोवेळी ही माहिती प्राप्त होणार आहे. ''स्थलांतरित वन्यजीव उपचार केंद्रामुळे एका छताखाली अनेक प्राण्यांचे अत्याधुनिक पद्धतीने उपचार करता येणे शक्य झाले आहे. इतरत्र दूरच्या ठिकाणी त्यांना उपचारासाठी नेण्याची आवश्यकता नाही. नागरिकांना कोणत्याही प्रकारचा वन्यजीव प्राणी अथवा पक्षी जखमी अवस्थेत आढळल्यास त्वरित ८६९८११२२११ या टोल फ्री क्रमांक वर संपर्क साधावा.''- सीमा मुसळे, नोडल अधिकारी