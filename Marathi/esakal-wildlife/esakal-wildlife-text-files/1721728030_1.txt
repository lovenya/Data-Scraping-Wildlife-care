दिग्रस, ( यवतमाळ) : देशाच्या अर्थव्यवस्थेला मजबूत करण्यासाठी रस्त्याच्या कडेला, चौकाचौकात व खुल्या जागांवर व्यवसाय करणारे छोटे व्यावसायिक आणि कारागिर मोठ्या प्रमाणात हातभार लावत असतात. सुवर्णकारांच्या दुकानाबाहेर चटईवर बसून गठाईचे काम करणारे कारागिरदेखील यापैकीच एक. मात्र, कोरोनामुळे आता या कारागिरांवरही 'गाज' पडली आहे. 'लॉकडाउन'मुळे सराफांची दुकाने बंद असल्याने त्यांच्यावरही पोटापाण्यासाठी आंबे विकण्याची वेळ आली आहे. गेल्या वीस वर्षांपूर्वी सांगलीवरून दिग्रसमध्ये पोट भरण्यासाठी आलेल्या एक गठाई कारागिर बादाम, केसर, लालपट्टा अन्‌ हापूस आंबे विकून आपल्या कुटुंबाचे पोट भरतो आहे. यालाच 'जगण्यासाठी दाही दिशा' म्हणतात हेच कोरोनाने शिकविले आहे. कोरोना विषाणूने संपूर्ण जगभर कहर केला आहे. भारतातही पाय पसरले आहे. त्यामुळे पंतप्रधान नरेंद्र मोदी यांनी कोरोनाचा संसर्ग रोखण्यासाठी देशभरात संचारबंदी लागू केली आहे. परिणामी, संपूर्ण व्यवसायच ठप्प पडले आहेत. अनेकांचे रोजगार बुडाले आहेत. मात्र, हातावर आणून पानावर खाणाऱ्यांचे चांगलेच वांदे झाले आहे. त्यांच्यावर उपासमारीची वेळ आली आहे. शेवटी पोट स्वस्थ बसू देत नाही. अनेकांनी त्यासाठी सिजनल व्यवसाय निवडले आहेत. ऑटोचालक भाजीपाला विकत आहेत. तर, कुल्पीवाले फळे विकत आहेत. 47 वर्षीय विश्‍वनाथ हंबीरे हेदेखील त्यांच्यापैकी एक कारागिर आहेत. सांगली जिल्ह्यातील रेवनगाव येथून वीस वर्षांपूर्वी ते दिग्रसला आले. येथील सोनार गल्लीत गठाईचे काम करू लागला. या कालावधीत त्यांनी दिग्रस येथे एक घरसुद्धा बांधले. दिग्रसलाच कर्मभूमी माणून रममान झाले. आता त्यांना दिग्रसकर म्हणूनच ओळखले जाते. दरम्यान, अनेक सुखादु:खाचे प्रसंगही भोगले. मात्र, कोरोनाने त्यांच्याही जगण्यांचे संदर्भच बदलविले आहे. वीस वर्षानंतर एकदम नेहमीचा व्यवसाय सोडून त्यांच्यावर आंबे विकण्याची वेळ आली आहे. गेल्या एक महिन्यांपासून ते आंबे विकून कुटुंबाचा उदरनिर्वाह करीत आहेत. दिग्रसच्या गुजरी चौक कमानगेट येथे रोज सकाळी 8 ते 12 या वेळात ते हातगाडीवर आंबे विकतात. या व्यवसायाचे ज्ञान नसले तरी पोटाची भूख सर्वकाही शिकविते असे त्यांचे अनुभवाचे बोल खरे वाटल्यावाचून राहत नाही. लग्नसराई बंद आहे. सोनारांची दुकानेही बंद आहे. त्यामुळे आमचा परंपरागत सोने गलाई व गठाईचा व्यवसायदेखील ठप्प झाला आहे. त्यामुळे पोटापाण्याचा प्रश्‍न निर्माण झाला. तो सोडविण्यासाठी आंबे विक्रीचा नवीन व्यवसाय निवडला आहे.

-विश्‍वनाथ हंबीरे, गठाई कारागिर, सोनार गल्ली दिग्रस.