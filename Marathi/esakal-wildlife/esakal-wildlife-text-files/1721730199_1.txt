मुंबई : मुंबई विमानतळावर विविध दुर्मिळ प्रजातींचे साप, कासव, सरडे आणि इतर असे ६०० हून अधिक प्राणी तस्करी करून घेऊन जात असताना जप्त करण्यात आले. महसूल गुप्तचर संचालनालयाच्या (डीआरआय) मुंबई झोनल युनिटने ही कारवाई केली आहे. एअर कार्गो कॉम्प्लेक्स मुंबई येथून एका मालामध्ये अनेक विदेशी प्रजातींचे ६६५ प्राणी डीआरआयने जप्त केले. हे परदेशातून अवैधरीत्या भारतात आणले जात होते. याप्रकरणी दोन तस्करांनाही अटक करण्यात आली आहे. जप्त केलेले काही प्राणी मृतावस्थेत असल्याचे सांगण्यात येत आहे. बाजारात या प्राण्यांची किंमत २.९८ कोटी रुपये आहे. ज्या व्यक्तीने हा माल आयात केला होता आणि त्याची डिलिव्हरी ज्या व्यक्तीला करायची होती, त्याला अटक करण्यात आली आहे. जप्त केलेली जनावरे वनविभागाच्या ताब्यात देण्यात येणार आहेत.