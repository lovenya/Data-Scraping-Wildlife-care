अमरावती - मेळघाट व्याघ्रप्रकल्पातील सिपना वन्यजीव विभागांतर्गत रायपूर वनपरिक्षेत्राच्या बोडपडात वर्तुळात एकाच वेळी पाच चौशिंगा आणि दोन भेकर असे एकूण सात वन्यप्राणी मृतावस्थेत आढळले. नैसर्गिक पाणवठ्यात विषप्रयोग करून त्यांना मारण्यात आल्याची बाब चौकशीतून पुढे आली. वनविभागाने या प्रकरणात एकूण सात शिकाऱ्यांना अटक केली. समीर सोगेलाल चतुर (वय २०), मानू गणाजी धांडे (वय ३५), प्रेमसिंग ऊर्फ बबलू श्यामलाल कास्देकर (वय २८), स्वप्नील ऊर्फ बबलू संतुलाल धांडे (वय २४), बन्सीलाल भैया धांडे (वय ३३), सुनील हिरामण बेठेकर (वय २२) व हरिराम गुंटु धांडे (वय ३२, सर्व रा. रायपूर, ता. चिखलदरा) अशी अटकेतील शिकाऱ्यांची नावे असल्याचे वनाधिकाऱ्यांनी सांगितले. व्याघप्रकल्पाच्या वनखंड क्रमांक २५४ मध्ये ८ जून २०२२ रोजी जंगलगस्तीवर असलेल्या वनरक्षकांना वन्यजीव अधिनियमाच्या अनुसूची १ मधील ५ चौशिंगा आणि अनुसूची ३ मधील २ भेकर असे ७ वन्यप्राणी मृत अवस्थेत आढळले होते. पशुधन विकास अधिकारी मनीष पुंड यांच्या उपस्थितीत मृत वन्यप्राण्यांचे शवविच्छेदन करण्यात आले असता, त्या वन्यप्राण्यांचा मृत्यू विषप्रयोगाने झाल्याचे निष्पन्न झाले होते. त्या प्रकरणात वन्यजीव अधिनियमांअंतर्गत गुन्हासुद्धा दाखल झाला होता. संबंधित शिकाऱ्यांनी युरियाचा वापर करून गावाच्या जवळ असलेल्या शेतीच्या जवळील बोरीपाटी नदीच्या पात्रामध्ये असलेल्या नैसर्गिक पाणवठ्यामध्ये हे विष कालवून वन्यप्राण्यांची शिकार केल्याचे चौकशीतून निष्पन्न झाले. संबंधितांच्या वनकोठडीनंतर न्यायालयीन कोठडीअंतर्गत त्या शिकाऱ्यांची रवानगी कारागृहात करण्यात आली. शिकाऱ्यांच्या घरातून वन्यप्राण्यांच्या शरीराचे अवयव, काही शस्त्रेही जप्त करण्यात आली. सिपना वन्यजीव विभागाच्या उपवनसंरक्षक दिव्य भारती, के. एस. पाटील, ए. एम. शेलार, एस. पी. गाडसे, अविनाश तेलोरे तसेच वन्यजीवरक्षक जयंत वडतकर यांच्या पथकाने ही कारवाई केली. शिकार करून मांसावर ताव वन्यप्राण्यांवर विषप्रयोग करून शिकार केल्यानंतर शिकाऱ्यांसह अन्य काही लोकांनी मांसावर ताव मारला. एवढेच नव्हे, तर कारवाईकरिता गेलेल्या वनविभागाच्या पथकावर लोकांकडून हल्ला करण्यात आला.