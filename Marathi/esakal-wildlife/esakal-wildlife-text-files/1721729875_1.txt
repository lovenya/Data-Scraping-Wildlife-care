तळेगाव (ता. जामनेर) : परिसरात हरण, नीलगाय, रोही व अन्य वन्यप्राण्यांनी आपला मोर्चा शेतीकडे वळविला असून, काही ठिकाणी हल्ल्याच्या घटनाही घडल्या आहेत. यामुळे शेतकऱ्यांमध्ये भीतीचे वातावरण आहे. वन विभागाने याबाबत उपाययोजना करावी, अशी मागणी परिसरातून होत आहे. परिसरात बहुतांश शेतकऱ्यांनी ठिबक सिंचनावर लागवड केली आहे. मात्र, वन्यप्राणी ठिबक उद्ध्वस्त करीत असून, वन विभाग मात्र निद्रिस्त आहे. या वर्षी शेतकऱ्यांनी जमवाजमव करून शेतात पेरणी केली. हे वन्यप्राणी मात्र शेती फस्त करत असून, मोठ्या प्रमाणावर शेतकऱ्यांचे नुकसान होत आहे. वन विभागाने काहीतरी उपाययोजना करून शेतकऱ्यांना या संकटातून वाचवावे, अशी मागणी शेतकऱ्यांनी केली आहे. तळेगावसह टाकरखेडा, सावरला, आमखेडा आदी परिसरात मोठ्या प्रमाणात वन्यप्राण्यांचा वावर वाढला असून, नुकसानीचे प्रमाणही वाढले आहे. त्यामुळे वन विभागाने वन्यप्राण्यांचा बंदोबस्त करावा, अशी मागणी होत आहे.