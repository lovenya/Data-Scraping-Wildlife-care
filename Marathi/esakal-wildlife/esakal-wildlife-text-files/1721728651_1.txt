भोपाळ : वाघांचे राज्य म्हणून ओळखल्या जाणाऱ्या मध्य प्रदेशात या वर्षी १५ जुलैपर्यंत २७ वाघांच्या मृत्यूची नोंद झाली आहे. राष्ट्रीय व्याघ्र संवर्धन प्राधिकरणाच्या वतीने जाहीर करण्यात आलेल्या आकडेवारीत ही बाब समोर आली आहे. या वर्षी देशात एकूण ७४ वाघांच्या मृत्यूची नोंद झाली असून त्यापैकी सर्वाधिक २७ मृत्यू हे मध्य प्रदेशात झाले आहेत. भूभागावर वर्चस्वावरून भांडण, आजार, वयोमान, शिकार आणि विद्द्युत प्रवाही सुरक्षा कुंपणांना धक्का लागणे ही वाघांच्या मृत्यूची प्रमुख कारणे असल्याचे प्राधिकरणाच्या वतीने सांगण्यात आले. मृत २७ वाघांपैकी नऊ पूर्ण वाढ झालेले नर आणि आठ मादी असून उर्वरित बछडे होते. देशात २०१८ साली झालेल्या व्याघ्रगणनेनुसार मध्य प्रदेशात सर्वाधिक ५२६ वाघांची नोंद करण्यात आली होती. मध्य प्रदेशात कान्हा, बांधवगड, पेंच, सापुतारा, पन्ना आणि संजय-दुबरी अशी सहा वनक्षेत्र ही वाघांसाठी राखीव आहेत. वाघांचे संरक्षण करण्यासाठी विशेष पथकांची स्थापन करण्याचे आदेश केंद्राने राज्यांना दिले असून त्यासाठी विशेष आर्थिक तरतूद देखील करण्यात आली आहे. मात्र, मध्य प्रदेश सरकारच्या उदासीनतेमुळे या राज्यात अद्यापही या पथकाची स्थापना करण्यात आली नसल्याचा आरोप पर्यावरणप्रेमी करत आहेत. राज्यनिहाय वाघांच्या मृत्यूचे प्रमाण राजस्थान ४ महाराष्ट्र १५ कर्नाटक ११ केरळ ४ आंध्र प्रदेश २ छत्तीसगड १ मध्य प्रदेश २७ उत्तर प्रदेश ३ बिहार १ आसाम ५ ओडिशा १ राज्यात वाघांची संख्या अधिक असल्याने त्यांच्या मृत्यूचे प्रमाण देखील स्वाभाविकपणे जास्त आहे. मध्य प्रदेशात यावर्षी आतापर्यंत १२० वाघाच्या पिलांचा जन्म झाल्याचा अंदाज आहे. - जे. एस. चौहान, प्रधान वनसंरक्षक, मध्य प्रदेश