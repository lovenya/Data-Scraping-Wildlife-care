दहिवडी (जि. सातारा) : वरकुटे-म्हसवड येथे बिबट्या आढळल्याच्या बातमीने तालुक्‍यात खळबळ उडाली होती. मात्र, वन विभागाने केलेल्या पाहणीनुसार तो प्राणी बिबट्या नसून तरस असल्याचे स्पष्ट झाले. काल पहाटे तीनच्या सुमारास वरकुटे म्हसवड येथील माळवाडी या वस्तीवरील ढवळे कुक्कुटपालन केंद्राजवळील शेतात नितीन, संजय व उत्तम ढवळे हे पिकांना पाणी पाजण्यासाठी दुचाकीवरून चालले होते. त्यावेळी त्यांना जंगली श्वापद दृष्टीस पडले. तो बिबट्या आहे, असे समजून त्यांनी सर्वांना तसे सांगितले. याबाबतची बातमी समाजमाध्यमावर पसरली. याची माहिती मिळताच वन परिक्षेत्र अधिकारी मारुती मुळे यांनी वनपाल आनंदा सावंत व वनरक्षक उत्तरेश्वर ठोंबरे यांना प्रत्यक्ष माहिती घेण्यासाठी पाठवले. श्री. सावंत व श्री. ठोंबरे यांनी ढवळे कुटुंबीयांची भेट घेऊन घटनाक्रम जाणून घेतला. विविध प्राण्यांची छायाचित्रे दाखवून नक्की कोणता प्राणी होता, हे ओळखण्यास सांगितले असता हा प्राणी बिबट्या नसून तरस असल्याचे स्पष्ट झाले. त्यामुळे माणमधील जनतेने सुटकेचा नि:श्वास सोडला. अन्यायकारक विधेयकांविरोधात कऱ्हाडात शेतकरी आक्रमक माणमध्ये बिबट्या आढळल्याची एकही नोंद नाही. मात्र, तरस वारंवार आढळताना दिसतो. बहुतांशी वेळा तरसालाच बिबट्या समजल्याने भीतीचे वातावरण निर्माण होते. ग्रामस्थांनी तरसाला घाबरण्याचे कारण नसून तो अतिशय शांत व ससजासहजी माणसावर हल्ला न करणारा प्राणी आहे.'' 
-मारुती मुळे, वन परिक्षेत्र अधिकारी, माण संपादन : बाळकृष्ण मधाळे