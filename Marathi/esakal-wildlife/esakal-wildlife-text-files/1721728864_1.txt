राशिवडे बुद्रुक - वन्यजीव अभयारण्य हेच मुळी वन्यप्राण्यांसाठी; मग तो गवा असो की वाघ; चित्ता असो की हत्ती... साऱ्यांचाच इथे मुक्त संचार. दांडेलीच्या अभयारण्यात प्राणी पाहण्यासाठी हत्तीवरून सवारी असते. हत्तीचे कळपच्या कळप पर्यटकांना सलामी देतात; मात्र राधानगरी- दाजीपूर अभयारण्यात आलेल्या पाहुण्या हत्तीने पर्यटकांच्या आनंदावर विरजण टाकले. चुकून आलेल्या या हत्तीच्या भीतीने पर्यटकांना अभयारण्यात "प्रवेश बंदी' केली. एरवी "हत्ती'ला आवरण्यासाठी अंकुश वापरतात; इथे मात्र पर्यटकांवरच हत्तीचा "अंकुश' लागला. अभयारण्याच्या इतिहासात पर्यटकांचा मार्ग एखाद्या प्राण्यामुळे रोखण्याची ही पहिलीच वेळ आहे. 

351 चौरस किलोमीटर क्षेत्रफळ असलेल्या अभयारण्यात यापैकी चाळीस टक्के असलेला दाजीपूर परिसरच पर्यटनासाठी खुला, बाकी अतिसंरक्षित. पर्यटकांसाठी दाजीपूर गावापासून ठक्‍याच्या वाड्यातून ते सावराई सड्यापर्यंत एकवीस किलोमीटरचा मार्ग खुला असतो. यादरम्यान अनेक प्रेक्षणीय स्थळे आणि प्राणी पाहायला मिळतात. या प्रवासातील पर्यटकांची जबाबदारी ही वन्यजीव विभागावर असते; मात्र इथे येणाऱ्यांनीच स्वतःच्या वाहनाने आत घुसायचे. वन्यजीवचे अधिकारी आणि कर्मचारी गेटवर प्रवेश शुल्क व मध्ये कुठेतरी तिकीट तपासणी एवढीच जबाबदारी पार पाडतात... असे चित्र. अलीकडे दाजीपूर अभयारण्याकडे पर्यटकांचा ओढा वाढला आहे. पावसाळा संपताच 1 नोव्हेंबरला ते खुले केले जाते. गेल्यावर्षी येथे सुमारे दहा हजार पर्यटकांनी भेट दिली. यंदा हा आकडा पार होण्याची शक्‍यता आहे. यातून चांगला महसूल उभा राहतो आणि स्थानिक सेवेला हातभार लागतो. कालच पर्यटकांसाठी खुल्या होणाऱ्या या अभयारण्याचा रस्ता हत्तीने रोखला. या क्षेत्रातील डिगस, कारिवडे ते ओलवण परिसरात त्याचा आज वावर दिसला. चार महिन्यांपूर्वी चंदगड परिसरातून आलेला हा हत्ती अभयारण्य व तलाव पार करून गगनबावड्यापल्याड गेला. पावसाळ्यामुळे त्याचे गांभीर्य वाटलेच नाही, आता पर्यटन मोसम असताना त्याने सुरू केलेला परतीचा प्रवास येथील महसुलावर परिणामकारक आहे. इथे त्याचा मुक्काम किती काळ राहणार यावर पुढची गणिते अवलंबून आहेत. हे अभयारण्यच वन्यप्राण्यांचे, जर इथे मुळातच हत्तींचे वास्तव्य असते, तर धोका व नवल नव्हते. त्यांची इथल्या लोकांशी कदाचित मैत्रीही झाली असती, जशी आज गव्यांची आहे; परंतु तो पाहुणा आहे, हेच दुखणं आहे. 

सध्या तो राधानगरी तलावाच्या डाव्या बाजूला असलेल्या डिगसच्या रानात आहे. गेले पंधरा दिवस त्याचा मुक्काम मानबेट परिसरात होता. दिवसा अभयारण्यात आणि रात्री गाववस्तीच्या आसपास रेंगाळायचा. तिथला खाऊ संपल्याने त्याने डिगसला काल मुक्काम हलविला आहे. इथेही तोच प्रकार सुरू आहे. यामुळे वन्यजीव खात्याने लोकांना दक्षतेचा इशारा दिला. सध्या सुगी आणि देवदिवाळाची गडबड असल्याने लोकांचीही कुचंबणा होऊ लागली आहे. खात्याचे लोक तो परत कर्नाटकात केव्हा जातो, यावर लक्ष ठेवून आहेत. हत्ती आला तसा माघारी फिरू लागल्याची ही चिन्हे आहेत. एका रात्रीत तो कुठल्या कुठे पोहोचतो. तो बुद्धिमान असल्याने जसा आला तसा जाईलही; पण त्यासाठी वाट पाहावी लागेल. लोकांना सावधानतेचा इशारा दिला आहे. 

- ए. डी. पाटील, सहायक वनसंरक्षक, राधानगरी; आर. एन. पाटील, वनक्षेत्रपाल, दाजीपूर