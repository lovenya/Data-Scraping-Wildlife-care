सोलापूर : परिसरातील जैवविविधता अद्याप टिकून असल्याने वेगळ्या प्रजातींचे पक्षी दिसून येतात. काही दिवसांपासून पक्षी निरीक्षण करण्यासाठी वाईल्डलाईफ फोटोग्राफर सोलापुरात येण्याचे प्रमाण वाढले आहे. बंगळूरहून आलेले दोघे वाईल्डलाईफ फोटोग्राफर चार दिवसांपासून तळ ठोकून आहेत.



कर्नाटकातील प्रसिद्ध शास्त्रीय गायक आर. रमाकांत आणि बंगळूर येथील खासगी कंपनीतून सीईओ म्हणून निवृत्त झालेले मंजुनाथ राव हे दोघे पक्षी निरीक्षण आणि फोटोगाफीसाठी सोलापुरात आले आहेत. आर. रमाकांत हे पद्मभूषण आर. के. श्रीकंठ यांचे चिरंजीव आहेत. त्यांना वाईल्ड फोटोग्राफीची आवड असून मंजुनाथ राव यांच्या वाईल्ड फोटोग्राफीला आजवर अनेक बक्षिसे मिळाली आहेत. या दोघांनी हिप्परगा तलाव परिसर, गंगेवाडी, हिरज, कुंभारी या ठिकाणी जाऊन पक्षी निरीक्षण केले. सोलापुरातील पक्षी अभ्यासक, शिक्षक शिवानंद हिरेमठ, सोमनाथ डोके, महादेव डोंगरे, ऋतुराज कुंभार यांनी मंजुनाथ राव आणि आर. रमाकांत यांना पक्षी निरीक्षणाच्या ठिकाणी नेऊन सोलापुरात दिसणाऱ्या विविध पक्ष्यांची माहिती दिली. पक्षी निरीक्षणाची आवड निर्माण व्हावी यासाठी कृतिशील असलेल्या नेचर कॉन्झर्वेशन सर्कलच्या सदस्यांचे यांनी कौतुक केले आहे.



बंगळूर परिसरातील जैवविविधता नष्ट होत असलेल्या पक्ष्यांची संख्या कमी होत आहे. आकुड कानाचा घुबड, देवससाणा, हॅरीअर, धाविक, गप्पीदास यासह अनेक पक्षी आम्हाला इथे दिसून आले. सोलापूर खरंच निसर्गसंपन्न आहे. याचे संवर्धन झाले पाहिजे. - मंजुनाथ राव, वाईल्ड फोटोग्राफर