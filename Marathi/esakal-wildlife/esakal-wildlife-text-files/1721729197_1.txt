आजरा : साळगाव (आजरा) येथे रविवारी (ता. 17) काजू बिया वेचण्यासाठी शेताकडे गेलेला शेतकरी गव्याच्या हल्ल्यात गंभीर जखमी झाला. पंधरा दिवसांत तालुक्‍यात गव्याचा हा दुसरा हल्ला ठरला. त्यामुळे शेतकऱ्यांत भीतीचे वातावरण पसरले असून याचा परिणाम शेती कामावर होत आहे. येथील शेतीची कामे खोळंबली असून एक प्रकारे वन्यप्राण्यांमुळे "लॉकडाउन'च झाले आहे. हल्ले रोखण्यासाठी विविध उपाययोजना आखण्याची गरज असून हे वन विभागासमोर आव्हान आहे. एप्रिल महिन्यातील शेवटच्या आठवड्यात वेळवट्टी येथे गव्याच्या हल्ल्यात संभाजी कुंभार व संभाजी मांगले हे दोन शेतकरी गंभीर जखमी झाले होते. ही घटना ताजी असतानाच रविवारी साळगाव येथे काजू बिया वेचण्यासाठी शेतात गेलेले निवृत्ती आनंदा सुतार हे गव्याच्या हल्ल्यात जखमी झाले. या वाढत्या घटनांमुळे शेती उद्योगात चिंतेचे वातावरण पसरले असून शेतकऱ्यांना शेतात जाणे धोक्‍याचे ठरत आहे. खास करून जंगलाजवळ शेती असलेल्या शेतकऱ्यांनी गव्यांची धास्तीच घेतली आहे. सध्या काजूचा हंगाम तालुक्‍यात जोरात आहे. त्याचबरोबर ऊस भरणीची कामे सुरू आहेत. अशा काळात गव्यांचे हल्ले वाढल्याने या कामावर परिणाम होत आहे. तोंडावरच खरिपाचा हंगाम आल्याने शेती मशागतीच्या कामाला सुरवात झाली आहे; पण शेतात उतरणाऱ्या गव्यांकडून कधी हल्ला होईल हे सांगता येत नसल्याने शेतकऱ्यांना शेतात जीव मुठीत घेऊन जावे लागत आहे. दुसरीकडे वन विभागाकडून गवे, हत्ती व अन्य वन्यप्राणी शेतात उतरू नयेत यासाठी जंगलाजवळ चर मारले जात आहेत. त्याचबरोबर जंगलातील वनतळी या प्राण्यांसाठी स्वच्छ केली गेली आहेत. वन विभाग विविध प्रकारांच्या उपाययोजना राबवित असताना गव्यांचे वाढते हल्ले ही चिंताजनक बाब बनली आहे. हे हल्ले रोखावयाचे कसे, हे या विभागासमोर आव्हान आहे. अधिवासावर गंडांतर

जंगलात पाण्याची कमतरता वाढली आहे. त्याचबरोबर त्यांना खाद्य उपलब्ध होत नाही. त्यांच्या अधिवासावर एक प्रकारे गंडांतरच आले आहे. त्यामुळे गवे शेतात उतरत आहेत. त्यामुळे हल्ले वाढले आहेत. वन्यप्राणी दिसल्यास त्यांच्यापासून दूर राहावे, जवळ जाऊ नये. 

- उमाकांत चव्हाण, वन्य अभ्यासक, कोल्हापूर