राशिवडे बुद्रुक - पावसाळा संपला की सुटीची मजा घेण्यासाठी कोल्हापूरसह कोकणातील लोकांचे हक्काचे ठिकाण म्हणून दाजीपूरला पहिली पसंती दिली जाते. परंतु, पर्यटनाच्या नावाखाली बेशिस्त वर्तन आणि स्वैराचाराचे दर्शन घडत आहे. सध्या दिवाळी सुटी असल्याने दाजीपूरपासून हसणेपर्यंतचा माळ पर्यटकांनी खचाखच भरलेला दिसून येत आहे. गाड्यांचे ताफेच्या ताफे या माळावर हुंदडत आहेत. एक झुडुपही शिल्लक नसते की, जिथे चूल मांडून रस्सा रटरटत नाही. त्यांच्याच बाजूला दारूवर ताव मारण्यासाठी मैफल बसलेली असते. हा कार्यक्रम आटोपला की कचरा टाकून पसार होतात. त्यामुळे परिसरात कचरा तुंबत आहे. अशा बेशिस्त पर्यटकांची झळ दाजीपूर परिसराला बसू लागली आहे. राधानगरी तलावाच्या मागील हसणे, उगवाई मंदिर आणि दाजीपूरचे माळ क्षणभर विश्रांतीसाठी नेहमीच खुणावत असतात. कोकणातून घाटावर येणाऱ्या ट्रकचालकांना हा परिसर हक्काचा विरंगुळ्याचा. मस्त हिरवाई, लालभडक मातीची किनार लाभलेला जलाशय आणि त्याचं निळंशार पाणी डोळ्यांत साठवावं असंच सारं. निसर्गाचे वेड असलेल्या पर्यटकांसाठी ही मोठी पर्वणी. असे अनेक पर्यटन आणि कुटुंबवत्सल सहली येथे येतात. त्यांच्यामुळे या परिसराला गालबोट लागत नाही. परंतु, निव्वळ दंगामस्ती आणि दारूसाठी पर्यटनासाठी येणाऱ्यांचा त्रास होऊ लागला आहे. हसणे पुलाच्या पलीकडे जिथून तांबेवाडीकडे रस्ता जातो, त्या तिट्टयावर आता नवा पॉईंट आकाराला आला आहे. चार टपऱ्यांमुळे हे थांबायचे ठिकाण आहे. या खुणा अलीकडे निर्माण झाल्या आहेत. तिथून पुढे जिथे प्रवेशालाही मज्जाव आहे, अशा ठिकाणावर कायद्याचे उल्लंघन करून धडाधड चुली पेटत आहेत, बाटल्या फुटत आहेत. याला चाप बसविण्याची गरज आहे. बंदीचे काय झाले? 

गेल्या चार वर्षांत इथे असलेल्या अधिकाऱ्यांनी हुल्लडबाजी रोखण्यासाठी नियम केले होते. दिवाळी सुटी, ३१ डिसेंबर, रंगपंचमी आणि उन्हाळी सुटीत येथे येण्यास बंदी घातली. अधिकारी गेले आणि वरपासून खालीपर्यंत सारेच बदलले. तसेच नियमही धाब्यावर बसल्याचे चित्र आहे. शिस्तीचे नियम सांगणारे चार अबोल फलकच काय ते कायदा सांगत उभे आहेत.