Nandur Madhyameshwar : नांदूरमध्यमेश्वर अभयारण्यात चापडगाव कॅम्प येथे २० जुलैला रात्री आठ ते साडेदहादरम्यान राष्ट्रीय पतंग आठवड्यानिमित्त मोथ वॉक (पतंग फेरी) आयोजित करण्यात आली. या अंतर्गत निरीक्षणातून पतंग व कीटकांच्या सुमारे ४० हून अधिक प्रजाती आढळून आल्या आहेत. या फेरीत ६० हून अधिक सर्व वयोगटांतील पक्षीमित्र, वन्यजीव छायाचित्रकार, प्राणीशास्त्राचे प्राध्यापक, विद्यार्थी, निसर्गप्रेमी, युवक व प्रौढांनी सहभाग नोंदविला. (More than 40 species of moths insects observed in Nandur Madhyameshwar kitesurfing ) या फेरीचे आयोजन वनपरिक्षेत्र अधिकारी शेखर देवकर यांनी केले. वन्यजीव अभ्यासक डॉ. प्रा. सचिन गुरुळे यांनी अभयारण्यातील सूक्ष्म प्राणी व वनस्पती यांच्या सखोल अभ्यासासाठी अधिकाधिक संशोधकांनी प्रयत्न करावेत, असे आवाहन केले. पतंगांची ओळख, जीवनक्रम, महाराष्ट्रातील प्रजाती, निसर्गचक्रातील त्यांचे महत्त्व याबाबत माहिती दिली. डॉ. आदिती शेरे, डॉ. अग्नेश खरात, डॉ. अमोल हंडोरे, ज्योती राजपूत, शाहरुख मणियार यांनी लाईटशीट शास्त्रीय पद्धतीने पतंगांना आकर्षित कसे करण्यात येते, याची प्रात्यक्षिकाद्वारे माहिती दिली. यात सुमारे ४० हून अधिक कीटक व पतंग प्रजाती आढळून आल्या. सर्व सहभागींना वन विभागातर्फे प्रमाणपत्र देण्यात आले. या कार्यक्रमात अनंत सरोदे, उमेश नागरे, डॉ. अदिती शेरे, गायत्री नारायण, राजेश पाटील, संकेत यादव, जयेश शेलार, ‘बीएनएचएस’चे अभिनव नायर, मोहजित पोद्दार, दीप्ती सिंग यांनी सहभाग नोंदविला. अरण्यांनी बहुद्देशीय संस्था, व्हीजेएसएस या ‘एनजीओ’ने सहभाग नोंदविला. कार्यक्रमासाठी गंगाधर आघाव, प्रमोद दराडे, रोहित मोगल, विकास गारे, पंकज चव्हाण यांनी विशेष प्रयत्न केले. (latest marathi news) ''युवा पिढीत नाइट आउटची सध्या ‘क्रेझ’ आहे. त्याच धर्तीवर ‘नाइट आउट इन फॉरेस्ट’ हा उपक्रम राबविला गेला. नांदूरमध्यमेश्वर अभयारण्य मुख्यतः स्थलांतरित पक्ष्यांसाठी प्रसिद्ध आहे; परंतु इतरही सूक्ष्मप्राणी आणि वनस्पती या निसर्गचक्राचा भाग असतात, त्या प्राण्यांची ओळख आणि माहिती व्हावी, यासाठी हा उपक्रम घेण्यात आला.''- शेखर देवकर, वनपरिक्षेत्र अधिकारी, नांदूरमध्यमेश्वर जागतिक पतंग सप्ताह जुलैचा तिसरा आठवडा हा जागतिक पतंग सप्ताह म्हणून विविध देशांमध्ये साजरा केला जातो. इंग्रजीत ‘मोथ’ म्हणून ज्ञात असलेल्या कीटकांची ओळख व त्यांचा अभ्यास करण्याच्या पद्धती, त्यातील जैवविविधता व निसर्गात असलेले त्यांचे महत्त्व याविषयी विविध उपक्रम राबविले जातात. कीटकशास्त्रज्ञ, प्राध्यापक, विद्यार्थी, निसर्गप्रेमी, अभ्यासक हे पतंगांचे विश्व समाजाला समजावण्यासाठी एकत्र येतात.