सातारा : कोरेगाव तालुक्यातील चिमणगाव येथील जरंडेश्वर साखर कारखान्यात बॉयलरचा भीषण स्फोट झाला. स्फोट इतका भयंकर होता की, यात एका कामगाराचा होरपळून मृत्यू झाला, तर सहा कामगार गंभीर जखमी झाले आहेत. संभाजी घोरपडे असं मृत कामगाराचं नाव आहे. जखमी कामगारांवर उपचार सुरू आहेत. मिळालेली माहिती अशी की, जरंडेश्वर साखर कारखान्यात रात्री 10 वाजण्याच्या सुमारास बॉयलर फुटून भीषण स्फोट झाला. स्फोटात एका कामगाराचा जागीच मृत्यू झाला आहे, तर सहा कामगार गंभीर जखमी झाले आहेत. ही माहिती समजताच पोलिसांनी घटना स्थळी धाव घेत स्फोटाची आग आटोक्यात आणण्याचा प्रयत्न केला. मायणी अभयारण्यासह सह्याद्री व्याघ्र राखीव वनक्षेत्र; सात वनक्षेत्रांना वन्यजीव मंडळाची मान्यता स्फोटात जखमी झालेल्या सहा कामगारांवर कोरेगाव येथील खासगी रुग्णायालय उपचार सुरु आहेत. या स्फोटामुळे कारखान्याच्या परिसरातील चार किलो मीटरचा परिसर हादरुन गेला होता. बॉयलिंग हाऊसचे स्टीम उघडल्याने हा स्फोट झाल्याची माहिती जखमी कामगारांनी पोलिसांना दिली. या घटनेचा कोरेगाव पोलिस पंचनामा करत आहेत. या घटनेची नोंद कोरेगाव पोलीस स्टेशनमध्ये अद्याप करण्यात आली नसून पोलीस पुढील तपास करीत आहेत. संपादन : बाळकृष्ण मधाळे