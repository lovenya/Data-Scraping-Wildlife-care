सिंगापूर : सिंगापूर प्राणी संग्रहालयात (Singapore Zoo) चार आशियाई सिंहांना कोरोना विषाणूची (COVID-19) लागण झाल्याचे आढळून आलेय. हे सिंह संक्रमित कर्मचाऱ्यांच्या संपर्कात आले होते. सध्या सर्व सिंह निरोगी असून ते चांगले खात-पीत आहेत, असं मंडई वन्यजीव समूहाच्या (Mandai Wildlife Group) पशुवैद्यकीय औषध विभागाच्या उपाध्यक्ष डॉ. सोनाजा लूज यांनी सांगितलंय. चॅनल न्यूज एशिया (सीएनए) यांनी दिलेल्या वृत्तानुसार, नाईट सफारी'मध्ये (Night Safari) या सिंहांना लागण झाली होती. त्यामुळं शनिवारपासून सिंहांना खोकला, शिंका येण्याची सौम्य लक्षणं दिसत होती. 'अ‍ॅनिमल अॅण्ड व्हेटर्नरी सर्व्हिस'च्या (AVS) अहवालात म्हटलंय, की हे सिंह मंडई वन्यजीव समूहातील कर्मचाऱ्यांच्या संपर्कात आल्यानं त्यांना कोरोना विषाणूची लागण झाली होती. सध्या आफ्रिकन सिंहांना वेगळं ठेवण्यास सांगण्यात आलंय. प्राणीसंग्रहालयात AVS द्वारे सिंहांची पीसीआर चाचणी करण्यात आलीय, त्यात या चार आशियाई सिंहांना संसर्ग झाल्याचे आढळून आले. मंडई वन्यजीव समूहानं सांगितलं, की 'नाईट सफारी कार्निव्होर सेक्शन'मधील तीन जणांना कोरोना विषाणूची लागण झाल्याचे आढळून आलेय. दरम्यान, आरोग्य मंत्रालयाच्या अहवालानुसार, कोरोनाचे 3,397 नवीन रुग्ण आढळल्यानंतर देशातील संक्रमित नागरिकांची संख्या 2,24,200 वर पोहोचलीय, तर या संसर्गामुळे आणखी 12 जणांचा मृत्यू झाल्यानंतर मृतांची संख्या 523 वर पोहोचलीय.