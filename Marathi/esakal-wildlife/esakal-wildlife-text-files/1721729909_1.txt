जळगाव : जिल्ह्यातील वनक्षेत्रात वन्यप्राण्यांची शिकार करून त्यांच्या अवयवांची तस्करी होत असल्याचा गंभीर प्रकार समोर आला आहे. वन विभागाने यासंदर्भात केलेल्या कारवाईत काही प्राण्यांचे अवयव, त्यापासून बनविलेल्या साहित्यांसह डॉ. अजय कोगटा यांच्यासह तिघांना अटक करण्यात आली आहे. यामागे मोठे रॅकेट असण्याची शक्यता असून, गंभीर तथ्येही समोर येण्याची शक्यता व्यक्त होत आहे. शहरातील भवानीपेठेतील दुकानात वन्यप्राण्यांच्या अवयवांपासून बनविलेल्या वस्तू विक्री होत असल्याची माहिती वन विभागाला मिळाली होती. त्यानुसार जळगाव वन विभागाच्या पथकाने भवानीपेठेतील रामनाथ मूलचंद कोगटा यांच्या दुकानावर छापा टाकून कारवाई केली. (Wildlife poaching smuggling racket Rare remains of wildlife seized Jalgaon Latest marathi news) तिघांना घेतले ताब्यात या दुकानावर छापा टाकला असता वन्यप्राण्यांचे अवयव व त्यापासून बनविलेल्या वस्तू आढळून आल्या. याप्रकरणी डॉ. अजय लक्ष्मीनारायण कोगटा (वय ५३, रा. जळगाव), चुनीलाल नंदलाल पवार (वय ३०, रा. खेडगाव तांडा, ता. एरंडोल) व लक्ष्मीकांत रामपाल मन्यार (वय ५४, रा. जळगाव) यांना अटक केली. या तिघांना तीन दिवसांची वनकोठडी सुनावण्यात आली आहे. ...यांनी केली कारवाई सहाय्यक वनसंरक्षक सुदर्शन शिसव, वनपरिक्षेत्र अधिकारी अमोल पंडित, दत्तात्रय लोंढे, वनपाल संदीप पाटील, योगेश दीक्षित, उल्हास पाटील, प्रशांत सोनवणे, जितेंद्र चिंचोले, अजय रायसिंग, संभाजी पाटील, वाहनचालक ज्ञानेश्‍वर पवार या पथकाने ही कारवाई केली. याप्रकरणी तपास उपवनसंरक्षक विवेक होशिंग यांच्या मार्गदर्शनाखाली सहाय्यक वनसंरक्षक उमेश बिराजदार, वनपरिक्षेत्र अधिकारी भाईदास थोरात करत आहेत. वन्यप्राण्यांचे अवयव जप्त या कारवाईत पथकाने हताजोडी ११ नग, रानमांजर रंगनी ११ नग, सियारसिंगी २६० नग, कासवपाठ एक नग, इंद्रजाल ३८ नग, नागाचे मणके २१ नग, घुबड नखे तीन नग, समुद्रघोडा दोन नग आदी अवशेष जप्त केले. यापैकी काही अवशेष मांत्रिकांकडून लोकांना उपचार म्हणून वापरण्याचे सांगितले जाते, काही वस्तू अंधश्रद्धेपोटी वापरल्या जातात. सात वर्षे कारवासाची तरतूद वन्यजीवांच्या संदर्भात कठोर कायदा आहे. या प्रजातींच्या प्राण्यांचा वन्यजीव कायदा १९७२ च्या परिशिष्टात समावेश असून, प्राण्यांच्या शिकारीसाठी सात वर्षे कारावासाची तरतूद आहे. "हा अत्यंत गंभीर प्रकार आहे. एक उच्चशिक्षित डॉक्टर यात सहभागी असल्याचे आम्हालाही आश्‍चर्य वाटते. अद्याप या दुकानाचा एकच मजला तपासला आहे, आणखी तीन मजले तपासायचे आहेत. अजूनही गंभीर तथ्ये समोर येतील. संशयितही वाढू शकतील." -विवेक होशिंग, उपवनसंरक्षक, जळगाव