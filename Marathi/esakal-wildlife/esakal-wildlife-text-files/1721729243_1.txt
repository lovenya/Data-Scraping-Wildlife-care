आंतरराष्ट्रीय संघटित गुन्हेगारीचा तिरस्करणीय प्रकार असलेल्या वन्यजीव तस्करीतून उद्भवणारे धोके "एफएटीएफ'ने अलीकडेच प्रसिद्ध केलेल्या अहवालात अधोरेखित केले आहेत. तेव्हा सर्वच देशांनी अशा तस्करीकडे निव्वळ त्या त्या देशाचा प्रश्न म्हणून न पाहता जागतिक अर्थव्यवस्थेवरील गंभीर संकट म्हणून पाहायला हवे. 



दहशतवादाला अर्थपुरवठा केल्याने गेली अनेक वर्षे पाकिस्तानच्या आर्थिक नाड्या आवळणारी यंत्रणा म्हणजे "फिनान्शियल ऍक्‍शन टास्क फोर्स' (एफएटीएफ). "जी-7' देशांच्या 1989च्या पॅरिस परिषदेत तिची स्थापना झाली. सुसंघटित गुन्हेगारी, अवैध अमली पदार्थांचा व्यापार, दहशतवाद आणि भ्रष्टाचार यांमध्ये फिरवला जाणारा अर्थपुरवठा रोखणे हा तिच्या स्थापनेमागील मूळ उद्देश. आजमितीला दोनशे देश आणि तेथील न्यायव्यवस्था तिने निश्‍चित केलेले मानदंड, निकष, मानके यांचे पालन करतात. यात भारतही आहे. जसजसे अर्थव्यवस्थांना असणारे नवनवे धोके, जोखिमा, संकटे समोर येतात, तसतशी आपली कार्यप्रणाली बदलत त्यांची कृत्ये उघड करणे हे या यंत्रणेचे नित्य कर्तव्यच ठरून गेले आहे. काही प्रकारच्या गुन्ह्यांमधून मिळणारा पैसा अन्य कुठल्या गुन्हेगारीसाठी वापरला जातो, काळ्याचा पांढरा केला जातो, असे "मनी लॉंन्डरिंग' किंवा असा "रंगबदल' दुसऱ्या गुन्हेगारीसाठी होणाऱ्या गुन्ह्यांना इंग्रजीत "प्रेडिकेट ऑफेन्सेस' अशी संज्ञा आहे. अशा गुन्ह्यांकडे "एफएटीएफ'चे विशेष लक्ष असते. ताज्या बातम्यांसाठी डाऊनलोड करा ई-सकाळचे ऍप "एफएटीएफ'चा 25 जूनला प्रसिद्ध झालेला अहवाल जगभरातील अवैध वन्यजीव तस्करीचे "प्रेडिकेट' स्वरूप स्पष्ट करतो. त्यामुळे उद्भवणारे धोके निश्‍चित स्वरूपात अधोरेखित करतो. राष्ट्रीय धोरण आणि कायदेनिर्मिती ही तस्करी रोखण्यासाठी कशी असावी याचे अचूक मार्गदर्शन करतो. आर्थिक गुन्हेगारी शोधण्याचे मार्ग सांगतो. अशी तस्करी रोखण्यासाठी खासगी आणि सार्वजनिक क्षेत्र यांच्यात सहकार्य कसे असावे त्याचेही मार्गदर्शन करतो. यातील बहुतांश सूचना तांत्रिक आणि बॅंका, अर्थखाते अशांसाठी आहेत. पण या अहवालात ठळकपणे दर्शवलेल्या अनेक गोष्टी आपली समज वाढवण्यासाठी उपयुक्त आहेत. वन्यजीव तस्करीचे आर्थिक अंतरंग दाखवणारा हा सर्वात अद्ययावत अहवाल आहे. साईट्‌स करारानुसार नोंदल्या गेलेल्या प्राणी-वनस्पती अशा 37 हजारांपेक्षा अधिक प्रजातींपैकी 97 टक्के प्रजाती वैध, कायदेशीर मार्गाने व्यापार होऊ शकणाऱ्या आहेत. त्यामुळेच आज सात अब्ज लोक जैववैविध्यामुळे मिळणारे अन्न, प्रसाधने, औषधे, पाळीव प्राणी यांचा वापर रोजच्या जीवनात करतात. कोट्यवधी लोक त्यांच्या अस्तित्वासाठी आणि रोजच्या जगण्यासाठी वनस्पती, प्राणी यांच्यावर अवलंबून आहेत. वैध प्रजाती व्यापार हा सुरक्षित, धारणाक्षम, अधिकृत नोंद करून केला तर त्यामुळे जीवनमान सुधारते. उलट अवैध वन्यजीव तस्करी हा क्रौर्यपूर्ण आंतरराष्ट्रीय संघटित गुन्हेगारीचा तिरस्करणीय प्रकार आहे. त्यामुळे भ्रष्टाचार प्रचंड वाढतो, जैववैविध्याचा विनाश होतो, सार्वजनिक आरोग्य ढासळते, प्राण्यांद्वारे पसरणारे विषाणूजन्य आजार होतात. ( हे आपण अनुभवतो आहोतच.) 2007 च्या संयुक्त राष्ट्रसंघाच्या अहवालानुसार असे तस्कर वन्यप्राणी आणि वनस्पतींच्या सात हजारांपेक्षाही जास्त प्रजातींची जगभर तस्करी करत आहेत. "इंटरपोल'पासून अनेक यंत्रणा मागावर असूनही, अशी तस्करी वर्षाकाठी सात ते 27 अब्ज डॉलर इतकी वाढली आहे, असे "एफएटीएफ'चा हा अहवाल सांगतो. हा आकडा वैध व्यापाराच्या उलाढालीच्या एक चतुर्थांश इतका आहे, असेही त्यात नमूद केले आहे. पुण्याच्या बातम्या वाचण्यासाठी येथे ► क्लिक करा शेतकरी ते ग्राहक या टप्प्यांमध्ये होणाऱ्या किंमतवाढीपेक्षा कैक पटींनी जास्त किंमतवाढ अशा गुन्हेगारीत होताना दिसते. ग्लास ईल हा मासा युरोपात मूळ स्थानी 300 ते 500 डॉलर किंमतीचा असतो, तर तस्करी होऊन तो "गंतव्य'स्थानी पोहोचेपर्यंत त्याची किंमत सहा हजार डॉलर होते. म्हणजे 1100 टक्के इतकी किंमतवाढ ! अशा कोणत्याही तस्करीत सर्वात पहिला, म्हणजे प्रत्यक्ष प्राणी मारणारा किंवा अवैध लागवड करणारा तळागाळातील माणूस सर्वाधिक लुटला जातो आणि पकडले जाण्याचा धोकाही सर्वात जास्त त्यालाच असतो. हा अहवाल असेही सांगतो की वन्यजीव उत्पादने निर्माण होतात/जन्म घेतात, जिथून ती अन्यत्र वळवली जातात (ट्रॅन्झिट पॉइंट) आणि विकली /वापरली जातात अशा सर्वच देश आणि न्यायव्यवस्थांनी अशा तस्करीकडे निव्वळ त्या त्या देशाचा प्रश्न म्हणून न पाहता जागतिक अर्थव्यवस्थेवरील गंभीर संकट म्हणून पाहावे. बऱ्याचदा हे तस्कर कुठल्यातरी अधिकृत व्यवसायाच्या आड दडून हे उद्योग करतात. अनेकदा त्यांची भिस्त भ्रष्टाचार, गुंतागुंतीचे अपहार आणि करचुकवेगिरी अशा गोष्टींवर असते. ऑनलाइन मार्केट प्लेसेस आणि समाजमाध्यमांवरून केले जाणारे पैशाचे व्यवहार यांचाही फायदा असे गुन्हेगार उठवतात. बऱ्याचदा ते पकडले जातात, मुद्देमाल जप्त होतो, आरोपींना अटकही होते. पण त्या गुन्ह्यातून निर्माण होणाऱ्या पैशाकडे व्यापक शोधकार्याचा भाग म्हणून अनेक शासनव्यवस्था पाहात नाहीत. अनेक न्यायव्यवस्थांकडे त्यासाठीचे ज्ञान, कायद्याचे पाठबळ आणि संसाधने नसतात. या गुन्हेगारीतून निर्माण होणाऱ्या पैशाचे गंभीर परिणाम आणि स्वरूप माहीत नसते. समांतर आर्थिक अन्वेषण केल्याने यातून मोठे काही समोर येण्याची शक्‍यता असते. अशा तस्करीतून मिळणारा पैसा हा त्याचे उगमस्थान, त्याचा विनियोग आणि त्यामुळे होणारे पुढील व्यवहार हे लपवण्यासाठी केल्या जाणाऱ्या उलाढालींसाठीच वापरला जातो. त्यामुळे त्यातील "मनी लॉंन्डरिंग', त्या पैशाचा प्रवास आणि तो जप्त होणे महत्त्वाचे ठरते ते अनेक कारणांनी. पहिले म्हणजे अशा पैशाचा माग काढल्यास त्या देशांना त्या टोळीमधले मोठे मासे किंवा त्यांचे धनको कळण्याची शक्‍यता वाढते. ते पकडले गेले तर तो व्यापार रोडावतो. त्यातील किफायतशीरपणा कमी होतो. दुसरे कारण म्हणजे अनेक देशांत अशा तस्करीसाठी असलेल्या शिक्षेपेक्षा "मनी लॉंन्डरिंग' अथवा अफरातफरीच्या गुन्ह्यांसाठी अधिक कडक आणि दीर्घ मुदतीच्या शिक्षा आहेत. त्यामुळे ते तसे पकडले गेल्यास गुन्हेगार त्याकडे "जास्त जोखीम-कमी फायदा' असे पाहू लागतात आणि ती गुन्हेगारी रोडावते. तिसरे कारण अशा टोळ्यांचा बऱ्याचदा अन्य मोठ्या गुन्हेगारीतही हात असू शकतो. ते पकडले गेले की हे गुन्हेही बाहेर येतात. (मागे वाईल्ड लाईफ प्रोटेक्‍शन सोसायटीने वन्यजीव तस्कर पकडले, पण त्यांच्यावर गुन्हे दाखल केले ते अमली पदार्थ विक्रीचे. ज्याबद्दल शिक्षा खूप जास्त होती.) या अहवालासाठी "एफएटीएफ'ने 45 देशांकडून प्रतिसाद मागवले होते. त्यापैकी 22 न्यायिक व्यवस्थांनी आपण "वन्यजीव उत्पादनांचे उगमस्थान' अशी स्वतःची वर्गवारी केली. अठरा देश स्वतःला मधला टप्पा (ट्रॅन्झिट पॉइंट) मानत होते, तर चौदा देशांना ते अशा "उत्पादित वस्तूंचे ग्राहक' वाटत होते. प्रत्येक सिंडिकेटच्या व्यवहार करण्याच्या, पैसे रिचवण्याच्या पद्धतीत फरक होता. अधिकृत, अनधिकृत, इलेक्‍ट्रॉनिक, थर्ड पार्टी ट्रान्सफर, भारतीय हवाला, हुंडी, चिनी हवाला, बिटकॉईन असे सर्व मार्ग वापरले जात होते. खोट्या कंपन्या काढून त्यांच्या नावे व्यवहार करणे, वैध निर्यातीआड दडून तस्करी, ऐषारामी वस्तूंची देवाणघेवाण हे तर होतेच. काही खोटे वैध धंदे काढून त्यांच्या निर्यातीच्या मागून तस्करी चालू होती. या अहवालामधील सूचनांपैकी एक भारताने 2012मध्येच अमलात आणली होती. वन्यजीवविषयक गुन्हा तीस लाख रुपयांपेक्षा अधिक असेल, तरच तो "मनी लॉंन्डरिंग'च्या/"प्रेडिकेट'च्या अंगाने शोधला जाई. ही मर्यादा काढली गेली. "इंटरपोल'च्या "ऑपरेशन थंडरबॉल'ने (2019) वन्यजीव तस्करांना भरलेल्या धडकीच्या जोडीने या अहवालाचे आगमन निश्‍चितच स्वागतार्ह आहे.