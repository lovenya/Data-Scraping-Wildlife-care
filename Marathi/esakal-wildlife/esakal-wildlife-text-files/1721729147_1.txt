नागपूर : राज्यात कोरोना विषाणूच्या प्रादुर्भावामुळे सर्वत्र लॉकडाउन करण्यात आले आहे. त्यामुळे वन्यप्राणी जंगलात मुक्तसंचार करीत असून, अनेक शहरांच्या आजूबाजूला त्यांचे दर्शन होत आहे. जंगलाशेजारी राहणारे नागरिक आणि पर्यटकांना अभयारण्यात प्रवेश बंद असल्याने जगलातील वर्दळ कमी झाली आहे. त्यामुळे विदर्भातील वनांत वन्यजीव दिसू लागले आहेत. वडसा-आरमोरी वनात वाघासह इतर वन्यजीव मुक्तसंचार करताना आढळून येत आहेत. या भागात गस्त करणाऱ्या वनाधिकारी, कर्मचाऱ्यांना हा अनुभव येत आहे. वाघ, वाघाचे बछडे यासह इतर वन्यजीव अभयारण्यातील रस्त्यांवर अगदी सहज फिरत आहेत. वन्यजीवांची कोरोनाच्या अनुषंगाने काळजी म्हणून सुरक्षेसाठी वनाधिकाऱ्यांची गस्त वाढविण्यात आली आहे. या गस्तीदरम्यान एका वनाधिकाऱ्याला या प्राण्यांचा मुक्तसंचार आढळून आला. सर्वत्र लॉकडाउन असले, तरी निसर्ग मात्र खुलून गेला आहे. 

राज्यात कोरोना विषाणूमुळे निर्माण झालेली परिस्थिती व त्याचा प्रादुर्भाव लक्षात घेता खबरदारीचा उपाय म्हणून वनपर्यटन पुढील आदेशापर्यंत बंद करण्यात आले. हेही वाचा : या चिमुकल्यांच्या कुटुंबाची कहाणी देईल तुम्हाला जगण्याचे बळ... एकदा वाचाच लॉकडाउनमुळे जंगलक्षेत्र मानवविरहित करण्यात आले आहे. वातावरणात झालेला बदल तसेच मानवाचा हस्तक्षेप कमी झाल्याने अभरण्यात वाघांसह इतर प्राणी मुक्तसंचार करत आहेत. तसेच पक्षी, प्राणी, वनस्पती, झाडे यांच्या बाबतीत अनेक चांगले परिणाम दिसून येत असल्याचेही वन प्रशासनाकडून सांगितले जात आहे. कोरोना प्रादुर्भावाची शक्‍यात लक्षात घेता खबरदारीचा उपाय म्हणून वनपर्यटन पुढील आदेशापर्यंत बंद करण्यात आले.