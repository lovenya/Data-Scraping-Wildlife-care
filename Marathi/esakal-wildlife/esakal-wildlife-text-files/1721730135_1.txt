मनमाड : दुष्काळाचा वणवा चहुकडे पेटलेला असतांना अवघे समाजमन अस्वस्थ झालेले आहे. मनुष्यप्राणी पाण्यासाठी व्याकुळ झालेला असतानाच मनमाडच्या मिलींद सामाजिक संस्थेला वन्यप्राण्यांची होणारी तगमग जाणवली. संस्थेच्या वतीने अंकाई किल्ला परिसरातील माकडांसाठी अन्न-पाण्याची व्यवस्था करून वन्यप्राणी, निसर्ग आणि पर्यावरणाशी नाते अधिकाधिक दृढ करण्याकडे पाऊल टाकले आहे. (Nashik Food water system for thirsty wildlife news) आधीच्या वर्षात पावसाने पाठ फिरवली असून, दुष्काळाचा विळखा पडल्याचे सर्वत्र दिसून येत आहे. भुजल पातळी खालावली असून, सरासरी ४०-४१ अंशाच्या पलीकडे गेलेल्या तापमानामुळे जीवाची तगमग सुरू आहे. मिळेल त्या साधनांनी आणि जमेल त्या पद्धतीने या परिस्थितीचा मुकाबला करण्याचे मानवी प्रयत्न सुरू आहेत. मात्र, मुक्या जनावरांच्या अवस्थेचे काय? त्यांच्या जीवाची होणारी तगमग कशी थांबणार? मनमाडपासून जवळच असलेल्या ऐतिहासिक अंकाई किल्ला परिसरात वर्षभर मोठ्या संख्येने माकडांचा वावर असतो. मात्र, आता जंगल परिसरातील पाणीसाठे देखील पूर्णपणे आटल्याने त्यांची अन्न व पाण्यासाठीची तगमग सुरू आहे. सामाजिक कार्यात नेहमी अग्रेसर असणाऱ्या मिलींद सामाजिक व सांस्कृतिक मंडळाने या वन्यप्राण्यांची तगमग जाणली आणि ती दूर करण्याचा आपल्यापरिने प्रयत्न देखील सुरू केला. सामाजिक कार्यकर्ते विलास कटारे, युवासेना शहरप्रमुख इरफान शेख, ज्येष्ठ सामाजिक कार्यकर्ते अनिल निरभवणे, निलेश वाघ, सर्पमित्र विजय उगले, विष्णू आठवले, दादा पगारे, कटू झाल्टे, दीपक धिवर, रवी शिंदे आदींनी अंकाई किल्ला परिसरात माकडांसाठी पिण्याचे पाणी व अन्नाची व्यवस्था करण्यास सुरूवात केली आहे. (Latest Marathi News) उन्हाच्या तडाख्याने घायाळ होत असलेल्या या वन्यप्राण्यांना दिलासा देण्याचे महत्वपूर्ण काम संस्थेच्या वतीने हाती घेण्यात आले आहे. उन्हाळ्याची तीव्रता कमी होईपर्यंत हा उपक्रम सुरूच ठेवण्याचा निर्धार मिलींद सामाजिक संस्थेने केला आहे. या भयावह परिस्थितीत वन्यप्रेमी, निसर्गप्रेमी आणि पर्यावरणप्रेमींनी देखील आपापल्या परिने मुक्या जनावरांसाठी अन्न-पाण्याची व्यवस्था करणे गरजेचे आहे. "यंदा भयानक दुष्काळी परिस्थिती आहे. नागरिकांचा पाण्यासाठी संघर्ष सुरू आहे. अनेक गावात पाण्यासाठी भटकंती करावी लागत आहे. अशा स्थितीत वन्यप्राण्यांच्या अन्न-पाण्याची व्यवस्था करणे देखील आपले कर्तव्य असल्याने हा उपक्रम आम्ही राबवित आहोत." - विलास कटारे, सामाजिक कार्यकर्ते, मनमाड