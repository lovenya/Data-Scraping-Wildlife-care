सोलापूर : बाळे येथील लक्ष्मीनगर परिसरात राहात असलेले रमेश तोडकरी यांची मुलगी पूनम ही भांडी घासण्यासाठी बाहेर आली. बाहेर आल्यावर तिला घराच्या अंगणात दोन साप दिसले. पूनमने प्रसंगावधान राखून वाईल्डलाईफ कॉंझर्वेशन असोसिएशनचे (Wildlife Conservation Association) सदस्य सुरेश क्षीरसागर यांना फोन करून दोन सापांचे (Snake) मीलन होत असल्याची माहिती दिली. रात्रीची वेळ असून देखील त्या दोन सापांना बघण्यासाठी गर्दी जमली होती. परंतु घटनास्थळी पोचल्यानंतर क्षीरसागर व त्यांच्या सहकार्यांना आश्‍चर्याचा धक्काच बसला. वाईल्डलाईफ कॉंझर्वेशन असोसिएशनचे सुरेश क्षीरसागर, भाऊसाहेब उराडे आणि संतोष धाकपाडे हे साप पकडण्यासाठी निघाले; परंतु धाकपाडे यांच्या गाडीमध्ये बिघाड झाल्यामुळे लक्ष्मीनगर येथे पोचण्यास उशीर झाला. तरीदेखील ते दोन साप तिथेच होते. लक्ष्मीनगर परिसरात रात्रीच्या वेळेस जर साप पकडण्यासाठी कॉल आला तर त्यामधील 90 टक्के साप हे विषारी प्रजातीचे आढळलेल्या घटनांची नोंद आहे. त्यामुळे वाईल्डलाईफ कॉंझर्वेशन असोसिएशनच्या सदस्यांना देखील वाटले, की ते साप विषारी असतील. परंतु घटनास्थळी पोचल्यानंतर त्यांना आश्‍चर्याचा धक्काच बसला. ते साप विषारी साप नसून गवत्या प्रजातीचे बिनविषारी साप होते. नेहमी शांत स्वभावाचा असणारा हा गवत्या साप त्या रात्री द्वंद्वयुद्ध करताना वाईल्डलाईफ कॉंझर्वेशन असोसिएशनच्या सदस्यांना पाहता आले. एकदम कडकडून एकमेकांना चावा घेत ते दोन साप रक्तबंबाळ झालेले होते. जवळपास दीड तासापासून या सापाचे भांडण चालू होते. वाईल्डलाईफ कॉंझर्वेशन असोसिएशनच्या सदस्यांनी त्या दोन गवत्या सापांना सुरक्षितरीत्या पकडून जमलेल्या नागरिकांना त्या सापांबद्दल माहिती दिली. त्या सापांचे मीलन नसून भांडण असल्याचे सुरेश क्षीरसागर यांनी जमलेल्या नागरिकांना सांगितले. त्या दोन गवत्या सापांना पकडून जवळच असलेल्या त्यांच्या नैसर्गिक अधिवासात सुखरूप सोडून देण्यात आले.