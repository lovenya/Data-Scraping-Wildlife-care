कोल्हापूर - साठहून अधिक वन कर्मचारी, त्यांच्या हातात ‘पीडीए’ यंत्रणा व ठिकठिकाणी बसवलेले सुसज्ज असे ३५ ट्रॅप कॅमेरे याच्या साथीने दाजीपूर व राधानगरी अभयारण्यात वन्यप्राणी गणना सुरू झाली आहे. जंगलातल्या प्रत्येक भागाचे निरीक्षण करणे शक्‍य होईल आणि त्या भागात वन्यप्राण्यांच्या अस्तित्वाच्या खुणा अभ्यासता येतील, अशा पद्धतीची ट्रांझिट लाईन यंत्रणा या वन्यप्राणी गणनेसाठी वापरली आहे. २४ जानेवारीपर्यंत ही गणना रोज सकाळी सहा ते दुपारपर्यंत सुरू आहे. या यंत्रणेत वन कर्मचाऱ्याची २१ पथके तयार केली आहेत. प्रत्येक पथकात तीन ते चार कर्मचारी आहेत. जंगलात आखून दिलेल्या मार्गानेच रोज सकाळी सहा ते दुपारपर्यंत हे कर्मचारी सरासरी तीन ते चार किलोमीटर जातात व या मार्गाच्या दोन्ही बाजूंना वन्य प्राण्यांच्या अस्तित्वाच्या खुणा शोधतात. त्यात त्यांना जनावरांच्या पायाचे ठसे, त्यांची विष्ठा, त्यांनी केलेली शिकार याचे ताजे पुरावे मिळतात. सकाळच्या वेळी प्रत्यक्ष प्राणीही नजरेस पडतात. वन्य प्राण्यांचे अस्तित्व शोधण्यासाठी आखून दिलेल्या मार्गाजवळ पाणवठे आहेत. साधारण याच मार्गावरून वन्य प्राणी ये-जा करतात. हा मार्ग कधी विरळ जंगलातून तर कधी घनदाट जंगलातून जातो. त्यामुळे एकावेळी तीन ते चार कर्मचारी एकत्रितपणे या मार्गावरून जातात. एखाद्या वन्य प्राण्याच्या पायाचा ठसा, विष्ठा दिसली; तर त्याची पी.डी.ए. यंत्रणेद्वारे लगेच नोंद करतात. ट्रांझिट पद्धतीने केल्या जाणाऱ्या या वन्यप्राणी निरीक्षणात एखाद्या तरी पथकाला वन्य प्राण्याचे अस्तित्व दिसतेच. याशिवाय जंगलात ३५ ठिकाणी सुसज्ज ट्रॅप कॅमेरे चालू असतात व या कॅमेरासमोरून एखादा वन्य प्राणी किंवा मनुष्य गेला, तरच लगेच हे कॅमेरे छायाचित्र टिपतात. अस्वले कुतूहलापोटी या कॅमेऱ्यावर झडप घालत असल्यामुळे हे कॅमेरे झाडावर विशिष्ट उंचीवर बांधले आहेत. आणखी पाचसहा दिवसांनी या कॅमेऱ्यातील चिप काढून त्याचे निरीक्षण करण्यात येणार आहे. विश्‍वसनीय माहितीनुसार पट्टेरी वाघ सोडून सर्व प्रकारच्या वन्य प्राण्यांचा दाजीपूर राधानगरीत वावर स्पष्ट झाला आहे. मोहीम अशी... छाननीशिवाय माहिती नाही : तेंडुलकर

वन्यप्राण्यांची गणना २४ तारखेला पूर्ण झाली, तरी त्याची छाननी झाल्याशिवाय कोणतीही माहिती देता येत नसल्याचे वनसंरक्षक प्रशांत तेंडुलकर यांनी सांगितले. ते म्हणाले, ‘‘या गणतीत २१ पथके आहेत. कदाचित एकच बिबट्या यातील १० पथकांना दिसला, तरी १० बिबटे अशी नोंद होत नाही. त्यांनी दिलेल्या माहितीची पुन्हा पुन्हा छाननी केली जाते.’’