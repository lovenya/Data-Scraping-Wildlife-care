भोपाळ : देशात चित्त्यांचे पुनरुज्जीवन करण्याच्या महत्त्वाकांक्षी मोहिमेतंर्गत दक्षिण आफ्रिका व नामिबियातून मध्य प्रदेशातील कुनो राष्ट्रीय उद्यानात आणलेल्या चित्त्यांचे मृत्यू होत असल्याने चिंता वाढली आहे. या पार्श्वभूमीवर, पशुवैद्यकांनी आरोग्य तपासणीसाठी उद्यानातील सहा चित्त्यांची रेडिओ कॉलर काढली आहे, अशी माहिती अधिकृत सूत्रांनी दिली. विशेष म्हणजे, यावर्षी मार्च महिन्यापासून कुनो राष्ट्रीय उद्यानात पाच चित्त्यांचा आणि तीन बछड्यांचा मृत्यू झाला आहे. सध्या या उद्यानाच्या आतील भागात एकूण ११ चित्ते असून यात सहा नर व पाच मादी चित्त्यांचा समावेश आहे. उद्यानातील पशुवैद्यक तसेच दक्षिण आफ्रिका व नामिबियातील तज्ज्ञांनी आरोग्य तपासणी करण्यासाठी यापैकी सहा चित्त्यांची रेडिओ कॉलर काढली असल्याची माहिती अधिकृत सूत्रांनी दिली. गौरव, शौर्य, पवन, पवक, आशा आणि धीरा अशी या चित्त्यांची नावे आहेत. रेडिओ कॉलर काढलेल्या सर्व चित्त्यांची प्रकृती उत्तम आहे, असे यासंदर्भात काढलेल्या अधिकृत निवेदनात म्हटले आहे. दरम्यान, चित्त्यांची आरोग्य तपासणी नेमकी कशासाठी केली जात आहे, हे मात्र मध्य प्रदेशचे मुख्य वन्यजीव संरक्षक असीम श्रीवास्तव यांनी स्पष्ट केले नाही. वर्षाच्या आत आठ चित्त्यांच्या मृत्यूचे चित्र चांगले नसल्याचे सांगत सर्वोच्च न्यायालयाने हा मुद्दा प्रतिष्ठेचा न करता चित्त्यांचे इतर अभयारण्यात स्थलांतर करण्याची शक्यता पडताळून पाहण्याचा आदेश केंद्राला दिला आहे. कुनोत सध्या १६ चित्ते ‘प्रोजेक्ट टायगर’ अंतर्गत नामीबिया आणि दक्षिण आफ्रिकेतून रेडिओ कॉलर लावलेले २० चित्ते आणण्यात आले. भारतात आणलेल्या चित्त्यांपैकी नामिबियातून आणलेल्या ‘ज्वाला’ या चित्त्यांच्या मादीने चार बछड्यांनाही जन्म दिला. या बछड्यांसह एकूण चित्त्यांची संख्या २४ वर गेली. मात्र, दुर्दैवाने तीन बछड्यांसह आठ चित्त्यांचा मृत्यू झाल्याने सध्या १६ चित्ते कुनोत आहेत.