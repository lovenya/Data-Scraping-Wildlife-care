सांगली : सह्याद्री व्याघ्र प्रकल्पानंतर जिल्ह्यातील दुसरे वन्यजीव आरक्षित क्षेत्र जाहीर करत राज्य शासनाने आज जिल्ह्यातील वन्यप्रेमींना सुखद धक्का दिला. आटपाडी तालुक्यातील दबई कुरण हे वन्यजीव संरक्षित क्षेत्र घोषित केले आहे. मुख्यमंत्री एकनाथ शिंदे यांनी मंत्रिमंडळ बैठकीत ही घोषणा केली. येथील ९.४८ चौरस किलोमीटर क्षेत्राला आरक्षित केले आहे. कुरणात लांडग्यांची संख्या प्रचंड असून त्यामुळे पर्यटन विकासाला चालना मिळणार आहे. वन्यप्रेमींनी या निर्णयाचे स्वागत केले आहे. दबई कुरण आरक्षित करण्याबाबतचा प्रस्ताव राज्य वन विभागाकडे सादर केला होता. त्यावर जूनमध्ये नागपूर येथील वन विभागासमोर सादरीकरण झाले होते. त्याआधी तत्कालीन मुख्यमंत्री तथा वनमंत्री उद्धव ठाकरे यांनी त्याची प्राथमिक माहिती घेत सकारात्मक प्रतिसाद दिला होता. हे क्षेत्र राखीव झाले पाहिजे, याबाबत ‘सकाळ’ने भूमिका मांडली होती आणि त्यासाठी पुढाकार घेतलेल्या वन्यप्रेमींना पाठबळ दिले होते. त्याचे आज फलित मिळाल्याची भावना त्यांनी व्यक्त केली. अपर प्रधान मुख्य वनसंरक्षक (वन्यजीव) डॉ. व्ही. क्लेमेंट बेन यांच्या विचारांतून आणि पुढाकाराने हे शक्य झाले. ‘दबई कुरण’ ही वन विभागाची जागा आहे. हे सुमारे ९०० हेक्टर क्षेत्र आहे. त्यात लांडग्यांची संख्या लक्षणिय आहे. त्यांची आजवर अधिकृत मोजणी केलेली नाही. काही वेळा कॅमेऱ्याचे ट्रॅप लावले होते. त्यात लांडग्यांचे दर्शन झाले होते. जिल्ह्यात ‘चांदोली’, ‘सागरेश्‍वर’नंतर एक प्रमुख पर्यटन केंद्र म्हणून हे कुरण विकसित करण्याबाबतचा विचार सुरू होता. त्याबाबतचा प्राथमिक अभ्यास केल्यानंतर प्राथमिक प्रस्ताव मुख्यमंत्र्यांसमोर ठेवण्यात आला होता. त्याला त्यांनी सकारात्मक प्रतिसाद दिल्यानंतर अभ्यास करून प्रस्ताव सादर करण्याचे ठरले होते. त्यानुसार तो प्रस्ताव तयार करून मांडला होता. आता वनमंत्री सुधीर मुनगंटीवर यांनीही त्याला हिरवा कंदील दाखवला. मानद वन्यजीव रक्षक अजितकुमार पाटील यांच्यासह अजित ऊर्फ पापा पाटील आदी वन्यप्रेमींनी त्याबद्दल आनंद व्यक्त केला आहे. श्‍वान कुळातील लांडगा
लांडगा हा श्‍वान कुळातील प्राणी असून तो मांसाहारी आहे. आटपाडी, जत भागात तो अधिक प्रमाणात आढळतो. जंगली लांडग्यांसारखा येथील लांडगा हिंस्त्र नसला तरी गेल्या काही काळात माणसांवर हल्ल्याचे काही प्रकार घडले आहेत. संरक्षित क्षेत्र म्हणजे काय?
‘दबई कुरण’ लांडग्यांसाठी संरक्षित झाल्याने तेथे लांडग्यांची पैदास वाढेल, त्यांना संरक्षण मिळेल. वन क्षेत्रातील मानवी हस्तक्षेप कमी होईल. तेथे काही प्रमाणात कोल्हा, तरसही आढळतात. त्यांनाही संरक्षण मिळणार आहे. हे क्षेत्र संरक्षित झाले तरी ते बंदिस्त होणार नाही, असा मूळ प्रस्ताव आहे. ते खुलेच असेल. तेथील स्थानिक लोकांच्या दैनंदिन जीवनावर कोणतेही बंधन येणार नाही, याची काळजी घेतली जावी, असे आदेशात म्हटले आहे. तेथे पर्यटकांना आकर्षित करता येईल, असा विश्‍वास अजितकुमार पाटील यांनी व्यक्त केला. यासाठी प्रा. विभूते, पक्षितज्ज्ञ शरद आपटे यांनीही प्रयत्न केले.

‘सकाळ’चा पाठपुरावा व साथ
दबई कुरण, तेथील लांडग्यांचा अधिवास याबाबत पहिल्यांदा ‘सकाळ’ने प्रकाश टाकला. हे क्षेत्र आरक्षित करण्याबाबत वन्यप्रेमींकडून हालचाली सुरू झाल्यानंतर त्याला पाठबळ दिले. त्यासाठी वेळोवेळी पाठपुरावा केला.