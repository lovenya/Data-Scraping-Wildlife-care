ज्ञानगंगा अभयारण्यात (ता.२३) बुध्द पौर्णिमेच्या लखलखत्या प्रकाशात प्राण्यांची गणना करण्यात आली. यावेळी तब्बल २० बिबट, ३३ अस्वालांसह ६०३ वन्य प्राण्यांचे दर्शन झाल्याची माहिती देण्यात आली आहे. यावर्षी बिबट्यांच्या संखेत मोठी वाढ झाल्याचे दिसून येत आहे. दरवर्षी उन्हाळ्यात बुध्द पौर्णिमेच्या रात्री वन्य जीव विभागाकडून अभयारण्यातील वन्य प्राण्यांची गणना करण्यात येते. ही गणना उन्हाळ्याच्या दिवसात पाणवठ्यावर पाणी पिण्यास वन्य प्राणी येत असल्याने सोपी जाते. त्यामुळे याच दिवशी ही वन्यप्राणी गणना अनेक वर्षापासून केली जाते. यावर्षीही बुध्द पौर्णिमेच्या रात्री ज्ञानगंगा अभयारण्यातील खामगाव व बुलडाणा वन्यजीव परिक्षेत्रात वन्य प्राणी गणना करण्यात आली. यासाठी नक्षत्रवण, टॉवर, निसर्ग परिचय केंद्र, बोरवन, मोहीमची झिल, पिंपळदरी, संरक्षण कुटी वाकी, हापशी, वैरागड संरक्षण कुटी, मारोतीचा पेठाख तारापूर, वनकुटी, इकोफ्रेन्डली बशी, पलढग धरण, माटरगाव धरण, गिरोली धरण, बोथा तलाव अशा १९ पाणवठे परिसरात मचाण बांधण्यात आले होते. या मचानांव्दारे नागपूर, अकोला, जळगाव खांदे, बुलडाणा जिल्हा येथील पर्यटक तसेच वन विभागाचे अधिकारी, कर्मचाऱ्यांनी प्राणी बघत निसर्ग अनुभूती घेतली. जवळपास पर्यटक व वन विभागाची टिम अशा ८० जणांनी प्राणीगणणना केली. पर्यटकांकडून प्रत्येकी २४०० रूपये प्रवेश फी घेण्यात आली. यातून पर्यटकांना जेवन, नास्ता, चहा, पाण्याची व्यवस्था करण्यात आली. तसेच पर्यटकांसोबत गाईड देण्यात आला. पर्यटकांना वन विभागाच्या वाहनाव्दारे मचानापर्यंत पोहचविण्याची व्यवस्था करण्यात आली अशी माहिती वनपरिक्षेत्र अधिकारी दिपेश लोखंडे यांनी दिली. या १९ पाणवठ्यांवर रात्रभर एकुण ६०३ वन्य प्राणी आढळून आले. यामध्ये खामगाव व बुलडाणा नव्यजीव परिक्षेत्राअंतर्गत २० बिबट, ३३ अस्वल, १७७ रानडुक्कर, सायाळ ८, ससा १५, तडस ५, भेडकी ७, निलगाई १६५, मोर लांडोर १४०, चिंकारा ९, हरिण २१, खवलेमांजर २, रानमांजर १ असे एकुण ६०३ वन्य प्राण्यांचे दर्शन झाले.