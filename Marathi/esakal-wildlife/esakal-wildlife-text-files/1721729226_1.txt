गोंडपिपरी (जि. चंद्रपूर) : वनवैभवाने संपन्न असलेल्या धाबा वनपरिक्षेत्रात गेल्या काही दिवसांत वन्यजीवांच्या शिकारीच्या घटनांत वाढ झाली आहे. येथील उच्च दर्जाच्या सागवानाची तस्करी जोरात सुरू आहे. राजुऱ्याच्या वनपरिक्षेत्राधिकाऱ्यांकडे धाबा वनपरिक्षेत्राचा प्रभार आहे. त्यांचे धाबा वनक्षेत्राकडे पुरते दुर्लक्ष होत असल्याने वन्यजीवांची सुरक्षा धोक्‍यात आली आहे. अशास्थितीत धाबा वनपरिक्षेत्रासाठी स्वतंत्रपणे वनपरिक्षेत्राधिकारी द्यावा, ही मागणी जोर धरू लागली आहे. गोंडपिपरी तालुक्‍याला मोठे वनवैभव लाभले आहे. वाघ, बिबट, अस्वल व अनेक दुर्मीळ प्राणी या वनक्षेत्रात आहेत. मध्य चांदाअंतर्गत येणाऱ्या धाबा वनपरिक्षेत्रात सुकवासी, गोजोली येथे उच्च प्रतीचे सागवान आहे. नेहमीच या सागवानावर तस्करांचा डोळा राहिला आहे. अशावेळी वनविभागाची कार्यवाही मात्र नाममात्र आहे. धाबा वनपरिक्षेत्राधिकारी राऊतकर हे सेवानिवृत्त झाल्यापासून धाबा वनपरिक्षेत्र प्रभारी अधिकाऱ्यांच्या भरवशावर सुरू आहे. राऊतकर यांच्यानंतर वडेट्टीवार यांना या क्षेत्राचा प्रभार देण्यात आला होता. यानंतर आता राजुरा वनपरिक्षेत्राधिकारी विदेशकुमार गलगट यांच्याकडे धाबा वनपरिक्षेत्राधिकाऱ्याचा प्रभार सुपूर्द करण्यात आला आहे. हेही वाचा : खायचे फाके आणि कुठून आणायचा ऍन्ड्राईड फोन? कष्टकरी पालकांसमोर प्रश्‍न