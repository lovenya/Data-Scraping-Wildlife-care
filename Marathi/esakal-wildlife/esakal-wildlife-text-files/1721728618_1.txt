Nandurbar Crime: शहरातील सात सराफा व्यावसायिकांकडून दुकानात फ्रेम करून लावलेले सागरी वनस्पती ब्लॅक कोरल वन्यजीव गुन्हे नियंत्रण शाखा मुंबईच्या पथकाने सोमवारी (ता. २०) जप्त केली. ब्लॅक कोरल वनस्पती वन्यजीव संरक्षण कायद्यान्वये दुर्मिळ वनस्पती समजली जाते. ती अनेक सागरी जीवांचे आश्रयस्थान आहे. ही वनस्पती तळोद्यातील सराफा व्यावसायिकांनी दुकानात लावल्याची माहिती वन्यजीव गुन्हे संरक्षण पथकाला मिळाली होती. त्यामुळे वन विभागाने जप्तीची कारवाई केली. त्यामुळे व्यावसायिकांमध्ये एकच खळबळ उडाली. (Black coral marine plant seized nandurbar crime news) शहरातील काही सराफा व्यावसायिकांनी आपल्या दुकानात इंद्रजाल ब्लॅक कोरल नामक सागरी वनस्पती दुकानात फ्रेम करून लावली आहे, अशी माहिती वन विभागाला मिळाली होती. त्यासाठी वन विभागाने काही दिवसांपूर्वी वनस्पतीची ओळख करण्यासाठी ग्राहक बनून काही कर्मचाऱ्यांना पाठविले होते. वनस्पतीची ओळख करून वन्यजीव गुन्हे नियंत्रण शाखा मुंबई यांच्याकडून हिरवा कंदील मिळाल्यानंतर पथकाने ही जप्तीची कारवाई केली. ही वनस्पती समुद्र घोडा व इतर सागरी जीवांसाठी महत्त्वाची असून, याच वनस्पतीवर अनेक सागरी जीवांचा जन्म होतो. म्हणून ही वनस्पती महत्त्वाची समजली जाते. ही वनस्पती दुकानात लावल्याने व्यवसायाची भरभराट होते असा समज आहे. त्या समजापोटी ही वनस्पती दुकानात अथवा घरात ठेवली जात असल्याचे सांगण्यात आले. त्यासाठी या सागरी वनस्पतीची चोरट्या मार्गाने विक्री होत असते. त्यावर नियंत्रण मिळविण्यासाठी वन्यजीव गुन्हे नियंत्रण शाखा कार्य करीत आहे. ही कारवाई उपवनसंरक्षक लक्ष्मण पाटील मेवासी वन विभाग, तळोदा यांच्या मार्गदर्शनाखाली वन्यजीव गुन्हा नियंत्रण ब्युरोचे रमेश अयासी, अक्कलकुव्याचे वनपरिक्षेत्र अधिकारी एल. डी. गवळी, वन परिमंडळ अधिकारी एस. आर. हजारी, डी. बी. महाले, एस. एम. अहिरे, श्रीमती एस. एस. पावरा, वनरक्षक श्रीमती एफ. एच. पावरा, वनरक्षक जी. डी. काळे, श्रीमती एम. के. वसावे, जी. पी. पावरा, वाहनचालक दीपक बाळदे, टी. आर. पाडवी या अक्कलकुवा व तळोदा वन विभागाच्या संयुक्त पथकाने कारवाई केली. वनस्पती कोणत्या मार्गाने आली याचा शोध घेणार वन विभागाने या वनस्पतीच्या फ्रेम जप्त करून कारवाई सुरू केली आहे. यात व्यावसायिकांना आपले म्हणणे मांडण्याचीदेखील संधी दिली जाणार आहे. ही दुर्मिळ वनस्पती नेमकी कोणत्या मार्गाने तळोद्यापर्यंत आली याचा शोध वन विभाग घेणार आहे. मात्र अचानक झालेल्या या कारवाईमुळे व्यावसायिकांत खळबळ उडाली.