नवी दिल्ली : भारतीय भूमीवर ७५ वर्षांनंतर चित्त्यांची पावले पडली असली तरीसुद्धा त्यांना येथे स्वतःचे अस्तित्व टिकवून ठेवणे सोपे नसेल. भारतात आलेल्या चित्त्यांच्या पहिल्या पिढीवर कदाचित आयुष्यभर लक्ष ठेवावे लागू शकते, असे चित्ता संवर्धन निधीच्या (सीसीएफ) संस्थापक डॉ. लॉरी मार्कर यांनी म्हटले आहे. अशाप्रकारचे प्रकल्प यशस्वी करणे ही वाटते तितकी सोपी गोष्ट नसते, असे त्यांचे म्हणणे आहे. आफ्रिकेमधील चित्त्यांना येथील बिबटे आणि सिंहांसारख्या प्राण्यांसोबत स्पर्धा करावी लागेल. या आफ्रिकी प्रजातीच्या चित्त्यांना भारतातील वातावरण कितपत मानवेल याबाबत साशंकताच असल्याचे त्यांचे म्हणणे आहे. भारतामध्ये चित्त्यांचे पुनर्वसन करण्यासाठी ‘सीसीएफ’ फार पूर्वीपासून वन अधिकाऱ्यांच्या संपर्कात होती. मार्कर यांनीही २००९ पासून भारताला भेटी देत ज्या ठिकाणी चित्त्यांचे पुनर्वसन केले जाणार आहे नैसर्गिकरित्या चित्त्यांचा जन्मदर वाढण्यासाठी बराच काळ लागेल असे मार्कर यांचे म्हणणे आहे. हा पुनर्वसनाचा प्रकल्प यशस्वी होण्यासाठी वीस वर्षे किंवा त्यापेक्षाही अधिक काळ लागू शकतो. जन्मदर अधिक राहणार भारतात आलेले आफ्रिकी चित्ते हे कशापद्धतीने शिकार करतात आणि त्याचा प्रजोत्पादनावर नेमका काय परिणाम होतो, याचा अभ्यास करत आहोत. मृत्यूदरापेक्षाही जन्मदर अधिक राहण्याची शक्यता आहे यामुळे येथील चित्त्यांची संख्या वाढू शकते. याच प्राण्यासाठी अन्य अधिवासाचा देखील विचार करत आहोत. जिथे अन्य प्रजातींचे देखील प्राणी असतील अशा स्थितीमध्ये चित्त्यांना सांभाळणे मोठे आव्हानात्मक असेल, त्यामुळे चित्त्यांना पूर्णपणे येथे प्रस्थापित करणे ही एक दीर्घकालीन आणि गुंतागुंतीची प्रक्रिया असेल. सध्या चित्त्यांच्या प्रकृतीवर लक्ष ठेवण्यासाठी त्यांना रेडिओ कॉलर बसविण्यात आल्या आहेत. चित्ते भारतात रूळले शोपूर (मध्यप्रदेश) : आफ्रिकेतून आणलेले चित्ते येथील कुनो राष्ट्रीय उद्यानामध्ये पूर्णपणे रूळल्याचे दिसून येते. विमानातील सोळा तासांच्या प्रवासादरम्यान त्यांना रिकाम्यापोटीच भारतात आणण्यात आले होते त्यामुळे रविवारी रात्री त्यांना वनअधिकाऱ्यांनी म्हशीचे प्रत्येकी दोन किलो मांस खायला दिले. पहिल्याच भोजनावर सगळ्यांनी ताव मारला. आठपैकी केवळ एकाच चित्त्याने कमी खाल्ले पण त्यातही चिंता करण्याचे काही कारण नसल्याचे वनाधिकाऱ्यांचे म्हणणे आहे.