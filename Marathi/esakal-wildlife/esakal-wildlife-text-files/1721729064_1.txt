वरवंड (पुणे) : दौंड तालुक्‍यात शेतकऱ्यांसाठी मारक ठरलेला पाऊस वन्यजीवांसाठी मात्र दिलासा देत आहे. सध्या पावसामुळे वनक्षेत्रात चारा व पाण्याची मुबलक उपलब्धता झाल्याने हरणांसह इतर वन्यजीव व पक्षांमध्ये कमालीचे चैतन्य पसरले आहे. वाढलेल्या गवतामध्ये हरणांचे कळपच्या कळप आनंदाने बागडतानाचे दृश्‍य दिसत आहे. दौंड तालुक्‍यात यंदा जूनपासून पावसाने दांडी मारली होती. त्यामुळे तालुक्‍यातील वनक्षेत्रात चारा व पाण्याची भीषण परिस्थिती निर्माण झाली होती. कधीतरी रिमझिम पडणाऱ्या पावसाने चाऱ्याची कशीबशी उगवण झाली. त्यानंतर पुन्हा पावसाने हुलकावणी दिल्याने चारा वाढण्याअगोदर कोमेजून गेला. गणपती व नवरात्र उत्सवादरम्यान बागायती भागात कमी-जास्त प्रमाणात पाऊस झाला. मात्र, तालुक्‍याचा जिरायती पट्टा तहानलेलाच होता. देऊळगाव गाडा, पडवी, रोटी, हिंगणी गाडा या अवर्षण भागातील वनक्षेत्रात पाण्याची भीषण परिस्थिती निर्माण झाली. ऐन पावसाळ्यात वन्यजीवांना चारा व पाण्यासाठी लांबवर भटकंती करावी लागली. देऊळगाव गाडा व पाटस वनक्षेत्रातील पाणवठे कोरड्या अवस्थेत होते. वन्यजीव सुरक्षा सप्ताहाच्या काळात वन विभागाला पाणवठ्यात पाणी सोडावे लागले. समाधानकारक पाऊस होत नसल्याने वन्यजीवांचे वास्तव्य धोक्‍यात येऊ लागले. उन्हाळ्यापूर्वीच वन्यजीवांना टंचाईचा सामना करावा लागणार, अशी भीती निर्माण झाली. मात्र, परतीच्या पावसाने अनपेक्षित दमदार हजेरी लावली. काही दिवसांतच वनक्षेत्राचे चित्रच पालटून टाकले. मागील काही दिवसांपासून पडणाऱ्या पावसामुळे वनक्षेत्रातील चाऱ्याला संजीवनी मिळाली. वनक्षेत्रात खोदलेले चर पाण्याने भरल्यामुळे चाऱ्याची वाढ झाली. पाणवठे व डबके, वन बंधारे तुडुंब भरले. वनक्षेत्रात चिंकारा हरीण, लांडगा, कोल्हा, तरस व विविध जातीच्या पक्ष्यांची संख्या जास्त आहे. या तुलनेत चिंकाराची लक्षणीय संख्या आहे. वनक्षेत्रात पाण्याची व चाऱ्याची उपलब्धता झाल्याने वन्यजीव व पक्ष्यांमध्ये कमालीचे चैतन्य पसरले आहे. वाढलेल्या चाऱ्यात हरणांचे कळपच्या कळप बागडताना दिसून येत आहेत.