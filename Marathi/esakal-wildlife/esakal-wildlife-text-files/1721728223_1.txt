जळगाव ः शहरासह जिल्हयात काल मध्यरात्री पासून मान्सूनपूर्व (Monsoon) अचानक मुसळधार पाऊस झाला. या पहिल्या पावसामुळे सर्प अधिवासात पाणी शिरले आणि बिळातील साप (Snake) मोठ्या संख्येने बाहेर पडले. अनेक भागात नागरिक भयभीत झाले होते.वन्यजीव सरंक्षण संस्थेच्या हेल्पलाईन क्रमांकावर जिल्हाभरातून कॉल आले यात वन्यजीव संरक्षण संस्थेच्या (Wildlife Conservation Society) सर्पमित्रांनी शहरातील २८ भागातून सुमारे २२ विषारी बिनविषारी सापांना नागरी वस्तीतून वाचवून सुरक्षित अधिवास मुक्त केले. ६ ठिकाणी दिवड जातीचे साप त्याच्या अधिवासात (नाल्यात) असल्याने नागरिकांच्या संमतीने तिथेच राहू दिले. आज सर्पमित्रांनी वाचवलेल्या बिनविषारी दिवड जातीच्या साप, बिनविषारी तस्कर, दिवड, धामण, डूरक्या घोणस, विषारी मण्यार यांचा सामावेश होता. 

(first rain brought poisonous snakes burrows) सर्पदंश असे टाळा.. 
सापला मारायचा प्रयत्न केला, चुकून धक्का लागला, पाय पडला तर ते घाबरून चावतात. आपल्या घरात उंदीर, पाली असल्यामुळे ते घरातही येतात. रात्री झोपताना दरवाज्याच्या खाली थोडी मोकळी जागा दिसत असेल तर तिथे कापड लावून पॅक करावे. ड्रेनेज पाणी जाण्यासाठी पाईप असेल तर तिथे जाळी लावावी. घराजवळ साप न येण्यासाठी…
घर, परिसर स्वच्छ ठेवा, उंदराचे प्रमाण कमी करा. अडगळी, अडचण ठेवू नका, घराच्या आसपास दगड विटांचे ढीग, झुडपे यासारखी अडचण ठेवू नका. घराच्या खिडकीला जाळी बसवा. रात्रीच्या वेळी घराच्या पाठीमागे व पुढे चांगला प्रकाश ठेवा. सर्पदंश झाल्यावर काय करायचे ? 
सर्पदंश झाल्यास घाबरून न जाता धीर धरावा. तात्काळ रुग्णालयात जाण्याची तयारी करावी. त्या दरम्यान जखम स्वछ पाण्याने धुवून जेवढ्या लवकर जाता येईल तेवढ्या लवकर जवळच्या सरकारी दवाखान्यात जावे. साप आल्यास त्याला मारण्याचा किंवा पकडण्याचा प्रयत्न करू नका. तात्काळ जवळच्या सर्पमित्रांशी अथवा १९२६ या वनविभागाच्या हेल्पलाईन नंबरवर संपर्क साधा. शक्य असल्यास लांबून त्या सापाचा फोटो काढून ठेवा म्हणजे सर्पमित्रांना ओळखणे सोपे जाईल. असे आहेत सर्प मित्र.. वन्यजीव संरक्षण संस्थेतर्फे रवींद्र फालक, निलेश ढाके, योगेश गालफडे, जगदीश बैरागी, राहुल सोनवणे, वासुदेव वाढे, राजेश सोनवणें, ऋषी राजपूत, दुर्गेश आंबेकर, गणेश सोनवणे, प्रदीप शेळके, विनोद सोनवणे, सुरेंद्र नारखेडे, कैलास साळुंखे, किरण कोळी, अरुण सपकाळे, बाळकृष्ण देवरे, शुभम पवार, अभिषेक ठाकूर, चेतन भावसार सर्पमित्र कार्यरत आहेत. कोरोना काळात पुरेशी काळजी घेत सर्प, नागरिकांचा जीव वाचविणे सुरू आहे. सर्पदंश टाळणे हाच प्रमुख उपचार असल्याने साप चावून नागरिकांचा जीव धोक्यात जाऊ नये या उद्देशाने संस्थेचे सर्पमित्र २४ तास सेवा देत आहेत. 
बाळकृष्ण देवरे, वन्यजीव संरक्षण संस्था