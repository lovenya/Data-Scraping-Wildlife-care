कुरुंदवाड - शेडशाळ (ता. शिरोळ) येथे वन्यप्राण्यण्याने शेळ्या-मेंढ्यांच्या कळपावर हल्ला करून १६ मेंढ्या, कोकरांचा फडशा पाडला. पाच मेंढ्या गंभीर जखमी तर चार ते पाच मेंढ्या बेपत्ता झाल्या आहेत. गुरुवारी (ता. २) पहाटे ही घटना घडली. याबाबत माहिती अशी, शेडशाळ येथील अविनाश विठ्ठल गुपचे यांनी येथील शेतकरी शिवमुर्ती बाळिशा देशिंगे यांच्या गट नंबर २८८ या शेतामध्ये तळ बसवला आहे. गुरुवारी (ता. २) रात्रभर पाऊस सुरू होता. मध्यरात्रीच्या सुमारास वन्यप्राण्यांने मेंढ्यांच्या कळपावर हल्ला केला. यात १६ मेंढ्या व कोकरे ठार झाले आहेत. ५ मेंढ्या गंभीर जखमी आहेत. पाऊस, वारा असल्याने मेंढपाळांच्या लक्षात ही घटना आली नाही. आज सकाळी वन विभागाच्या अधिकाऱ्यांनी घटनास्थळी भेट देऊन पाहणी केली. धनगर समाजाचे नेते उदय डांगे (कुरुंदवाड) यांनी मेंढपाळांना योग्य ती भरपाई मिळावी अशी मागणी केली आहे. हल्ल्यामुळे खूप मोठे नुकसान झाले आहे त्यामुळे शासनाने योग्य ती भरपाई द्यावी आणि आमचा चरितार्थ चालवावा अशी मागणी अविनाश गुपचे यांनी केली. सरपंच गजानन चौगुले, वर्धमान कल्याणी, सुनील संकपाळ, किरण संकपाळ, हैदरअली पाथरवट, सदाशिव कदम, फैय्याज अहमद सोलापूरे, लखन लाड, भोला तकडे, पांडुरंग पोवार, युवराज कुचगावे, जुबेर पाटील आदी उपस्थित होते.