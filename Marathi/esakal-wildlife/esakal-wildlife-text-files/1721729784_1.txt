औरंगाबाद : मराठवाड्यात जंगलांचे प्रमाण कमी आहे. आता प्राण्यांची संख्याही झपाट्याने कमी होत चालली आहे. अन्न-पाण्याच्या शोधात हे प्राणी मानवी वस्तीकडे येत आहेत. दोन दिवसांपूर्वी औरंगाबाद आणि बीड जिल्ह्यातील राक्षसभुवन येथे दोन बिबट्यांचे संशयास्पद मृत्यू झाले. त्यांच्या संवर्धनाविषयी वन्यजीव विभागाने पाऊले उचलणे गरजेचे असल्याचे मत प्राणीप्रेमींमधून व्यक्त होत आहे. मराठवाड्यात केवळ दोन ते तीन टक्केच जंगल शिल्लक आहे. यामुळे मानव-वन्य प्राणी यातील संघर्ष वाढत चालला आहे. मानवी वस्तीकडे प्रमाणाचा वावर वाढला आहे. तीन वर्षांपूर्वी सिडको एन-१ भागात बिबट्या आला होता. त्यानंतर १० फेब्रुवारीला चिकलाठाणा येथील त्र्यंबक लोंढे यांच्या विहिरीत एक बिबट्या मृतावस्थेत आढळला. दुसऱ्याच दिवशी बीड जिल्ह्यात राक्षसभूवन येथे एक बिबट्या मृतावस्थेत आढळून आला. या दोन्ही घटना कशामुळे घडल्या याचा गांभीर्याने विचार करणे गरजेचे आहे. यात काही घातपात तर नाही, तसे असेल तर या विषयी जनजगृती करणे गरजेचे आहे. मात्र, यासाठी कुठल्याच उपाययोजना करण्यासंदर्भात हालचाली नाहीत. माजी सहाय्यक वनसंरक्षक राजेंद्र धोंगडे म्हणाले, की मानव व वन्य जीव प्राणी यांच्यातील संघर्ष हा विषय गंभीर बनत चालला आहे. कारण बिबट्याची दुसरी पिढी ही उसाच्या फडात जन्माला येत आहे. आपल्या भागात सलग उसाची लागवड होत असल्याने बिबट्या या ठिकाणी दिसत आहे. पैठण, कन्नड, सिल्लोडसह अन्य भागात उसाचे पट्टे मोठ्या प्रमाणावर आहेत. त्याच ठिकणी बिबटे आढळत आहेत. उसतोड होताना हे बिबटे दिसतात. त्यावेळी कधी गुरांवर तर कधी मानवावर हल्ला करतात. यामुळे सलग उस असलेल्या भागातील लोकांना बिबट तिकडे असेलच अशा प्रकारे नियोजन करावे लागणार आहे.