जिंतूर : गेल्या आठ - दहा दिवसापासून तालुक्यात उन्हाची तीव्रता वाढत आहे. डोंगर भागातील बहुतांश पाणवठे कोरडे पडले असल्याने उन्हाच्या वेळी सावलीच्या आधारासोबतच तहान भागविण्यासाठी वन्यजीवांची पाण्याच्या शोधात धावाधाव सुरू झाली आहे. जिंतूर तालुक्यात पन्नास टक्क्यापेक्षा जास्त डोंगराळ भाग आहे. या भागात हरीण, नीलगाय, कोल्हे, वानर, रानडुक्कर या इतर वन्यप्राण्यांचा मोठ्या प्रमाणात अधिवास आहे. तुरळक प्रमाणात बिबटे, सायाळ आढळून येतात. तसेच मोर, बगळे, करकोचे, चिमण्या व इतर पक्षीही आहेत. या शिवाय उन्हाळ्यात इतर ठिकाणाहून वेगवेगळे पक्षी तालुक्यात येतात. उन्हाळ्यात या वन्यप्राणी, पक्षांना डोंगर भागात पाणी उपलब्ध होण्यासाठी वन विभागातर्फे माती नाला बांध, दगडी बंधारे, शेततळे, लहान लहान पाणवठे या प्रमाणे जलसंधारणाची अनेक कामे करण्यात आली तसेच केली जात आहेत. परंतु जुन्या बंधाऱ्याची अनेक वर्षांपासून दुरुस्ती करण्यात आली नाही. तर अलीकडील काळात झालेल्या कामांच्या बाबतीत आनंदच आहे. त्यामुळे पावसाळा संपल्यानंतर काही दिवसातच बहुतेक पाणवठे कोरडे पडले आहेत. अशीच स्थिती वृक्ष लागवडीची देखील आहे. एकेकाळी जिंतूर तालुक्यात विविध प्रकारच्या वृक्षांची गर्द झाडी होती. काळाच्या ओघात ती नष्ट झाली असली तरी गेल्या काही वर्षापासून शासन विविध योजना राबवून वेगवेगळ्या यंत्रणेमार्फत वृक्ष लागवड मोहिम राबवण्यात येत आहे. पण काही यशस्वी होत नसल्याने जंगले उजाडच रहात आहे. त्यामुळे उन्हाची तीव्रता वाढत असल्याने सावलीचा आधार शोधण्यासोबतच पाण्यासाठी या वन्यजीवांना दूरदूर पर्यंत धावाधाव करावी लागत असल्याचे चित्र तालुक्यातील डोंगराळ भागात दिसत आहे. कुठे थोडे फार पाणी दिसल्यास पक्षी त्यात डुबक्या मारत बागडत असल्याचे चित्र दिसत आहे. पोपट व वानरांचे जथ्थे गाव, वस्त्यांमध्ये धाव घेताना दिसून येत आहेत. त्यामुळे आता त्यांच्या पिण्याच्या पाण्याची व्यवस्था करण्यासाठी वन विभागासह वन्यप्रेमी संस्था आणि नागरिकांनी पुढाकार घेण्याची गरज आहे.