अकोला : कोठारी वाटिका क्रमांक ५ मधील घरात आढळलेल्या घोरपडीला मानद वन्यजीव रक्षक बाळ काळणे यांनी जीवनदान दिल्याची घटना रविवारी (ता. १५) घडली. त्याबद्दल बाळ काळणे यांचे पुन्हा एकदा सर्वत्र कौतुक होत आहे. स्थानिक मलकापूर परिसरामधील कोठारी वाटिका क्रमांक ५ मध्ये अभय जोशी यांच्या घरामध्ये रविवारी (ता. १५) दुपारी १ वाजता एक साडेचार फुटांची घोरपड दिसून आली. त्यामुळे घाबरलेल्या अभय जोशी यांच्या कुटुंबातील सदस्यांनी या संबंधी शेजारी राहणाऱ्यांना माहिती दिली. एका शेजाऱ्यांनी मानद वन्यजीव रक्षक बाळ काळणे यांना घोरपड पकडण्यासाठी बोलावले. बाळ काळणे सुद्धा तत्परतेने कोठारी वाटिका क्रमांक ५ मधील अभय जोशी यांच्या घरी पोहोचले. यावेळी त्यांना घरामध्ये मोठी घोरपड दिसून आली. घोरपडीला बाळ काढणे यांनी पकडले व एका पोत्यामध्ये टाकून बंदिस्त केले. घरातील घोरपड पकडल्यामुळे अभय जोशी यांच्या कुटुंबातील सदस्यांनी आनंद व्यक्त केला व बाळ काळणे यांचे आभार मानले. त्यानंतर सदर घोरपड बाळ काळणे हे शहरापासून जवळच असलेल्या जंगलामध्ये घेऊन गेले व तिला सुरक्षित ठिकाणी सोडून दिले.