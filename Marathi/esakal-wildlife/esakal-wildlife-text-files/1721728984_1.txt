राशिवडे बुद्रुक - राधानगरी वन्यजीव विभागाच्या कार्यालयाच्या आवारातच गव्यांचा वावर वाढू लागल्याने या खात्यापुढे हे नवे आव्हान ठाकले आहे. येथून राज्यमार्गावरुन गव्यांची वर्दळ सुरू झाली आहे. खुद्द राधानगरी परिसरात गव्यांचा मानवी वस्तीत शिरकाव अलीकडे खूप वाढला आहे. पूर्वी गावाजवळ चुकूनही न येणारे गवे आता 12 महिने गाव वस्तीजवळील शेतात सतत दिसून येत आहेत. शेतात काम करताना किंवा अचानक समोर आल्यामुळे गवा माणूस संघर्ष होत आहे. गेल्या वर्षी वन्यजीव कार्यालयाच्या याच परिसरात एक महिला गव्यांचा धडकेत मृत्युमुखी पडली होती. जंगल क्षेत्रात अमर्याद वाढत असलेल्या कारवी वनस्पतीमुळे गवताळ कुरण कमी होऊ लागले आहे. त्यामुळे ऊस शेती जवळ गव्याचे वावरणे नित्याचे झाले आहे. काल सायंकाळी निपाणी देवगड राज्यमार्गावर हत्तीमहाल येथे गव्यांचा कळप आढळला. यामुळे नागरीकांमध्ये घबराट निर्माण झाली आहे.