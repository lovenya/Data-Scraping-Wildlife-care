कास : आपल्या अलौकिक निसर्ग सौंदर्याने जगभरातील पर्यटकांना भुरळ घालणाऱ्या कासचा एक वेगळा, नवीन अनुभव पर्यटकांना घेता येणार असून कासच्या जंगलात नाईट सफरीचा आनंद लुटता येणार आहे. कास पठार कार्यकारी समिती व वन विभाग यांच्या संयुक्त विद्यमाने हा उपक्रम राबवण्यात येत असून वन विभागाच्या वेबसाईटवर बुकिंग सुविधा उपलब्ध आहे. कास पठार हे पश्चिम घाटातील सर्वांत जास्त जैवविविधता असणारे ठिकाण. युनोस्कोच्या जागतिक वारसास्थळ यादीत समाविष्ट असलेले कास पठार हे रंगीबेरंगी फुलांच्या गालिचांसाठी प्रसिद्ध आहे. येथील जंगलात बिबट्या, अस्वल, सांबर, रान कुत्री, साळिंदर, रानडुक्कर, भेकर, पिसोरी, गवे, खवले मांजर, काळींदर, कोल्हे, ससे, रान कोंबडे असे प्राणी पाहायला मिळतात. विविध जातींचे पक्षी, सरपटणारे प्राणी, फुलपाखरेही मोठ्या प्रमाणात आहेत. याच विपुल निसर्ग संपदेच दर्शन पर्यटकांना या जंगल सफारीच्या माध्यमातून कास पठार कार्यकारी समिती व वन विभाग यांच्या संयुक्त विद्यमाने करण्यात येणार आहे. फक्त फुलांच्या हंगामात कास पठारावर लाखो पर्यटकांची वर्दळ असते. पण, इतर वेळी पर्यटक संख्या कमी होत असल्याने स्थानिकांना रोजगार व बारमाही पर्यटन ही संकल्पना लक्षात घेऊन उप वनसंरक्षक महादेव मोहिते यांच्या मार्गदर्शनाखाली या नाईट सफरीचे नियोजन करण्यात आले आहे. या नाईट सफरीसाठी खास बनवलेल्या दोन गाड्या तयार करण्यात आल्या असून एकावेळी आठ जणांना त्यामध्ये बसता येणार आहे. पूर्णपणे मोकळ्या असलेल्या गाडीत उंचावर आसनव्यवस्था करण्यात आली असून आजूबाजूला सर्व परिसर दृष्टीस पडणार आहे. सोबत कास कार्यकारी समितीचे गाईड व सुरक्षारक्षक असतील. या जंगल सफरीच्या बुकिंगसाठी वन विभागाच्या www.kas.ind.in या वेबसाईटवर बुकिंग सुविधा उपलब्ध आहे. ताडोबा व्याघ्र प्रकल्पासारख्या ठिकाणी असणारी जंगल सफारी कास परिसरात सुरू होत असल्याने येथील पर्यटन वाढीस चालना मिळणार असून पर्यटकांनाही येथील जैवविविधतेचे दर्शन होवून रात्रगस्तीचे काम होणार आहे. या गाड्या परिसरातील जंगलात फिरणार असल्याने चोरट्या शिकारीस आळा बसणार आहे. ...असा असेल मार्ग कास पठार कार्यालयापासून सफारीची सुरवात होऊन घाटाई फाटा- घाटाईदेवी मंदिर- वांजुळवाडी मार्गे कास तलाव. तेथून कास गावाच्या पुढील तांबी फाट्यातून आत जावून पाली, तांबी, धावली, जुंगटी गावातून निबीड अशा कात्रेवाडी गावापर्यंत गाड्या जातील. कात्रेवाडी येथील वन विभागाच्या टेहेळणी मनोऱ्यावरून पाहणी करून पुन्हा गाड्या माघारी फिरतील. पुणतांबी फाट्यावरून अंधारी गावातून सह्याद्रीनगर या ठिकाणी सफारी येईल. तेथील परिसर दर्शन करून कुसुंबीमुरा-एकीवमार्गे पुन्हा गाड्या मूळस्थानी कास पठारावर येतील. सायंकाळी सात वाजल्यापासून पुढे स्थानिक परिस्थिती पाहून नाईट सफारी चालू होईल.