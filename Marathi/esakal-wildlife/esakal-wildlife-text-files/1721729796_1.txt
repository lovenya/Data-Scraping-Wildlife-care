नागपूर:  कोरोनाच्या प्रादुर्भावामुळे सर्वाधिक फटका बसलेल्या पर्यटन व्यवसायाला उभारी देण्यासाठी राज्य सरकार पुढे सरसावले आहे. महाराष्ट्र अनलिमिटेड ही मोहीम हाती घेतली आहे. यात समुद्रकिनाऱ्यापासून, गडकिल्ले, जंगल आणि सांस्कृतिक वारसापर्यंत तुम्ही नाव घ्या आमच्याकडे ते आहे. या संकल्पनेभोवती ही मोहीम राबवली जाणार आहे. या मोहिमेअंतर्गत राज्यात विविध महोत्सवांचे आयोजन करण्यात आलेले आहे. महाराष्ट्रातील पर्यटन क्षेत्रांची राष्ट्रीय पातळीवर चांगली प्रसिद्धी व्हावी, यासाठी दिल्ली, बंगळूरु, अहमदाबाद, जयपूरसारख्या शहरांतील पर्यटनावर युट्युबसह विविध समाजमाध्यमांवरुन कार्यक्रम करणारे ब्लॉग लेखक, प्रवासी, खवय्ये आदींसाठी महाराष्ट्रातील पर्यटन ठिकाणांचा दौरा नऊ मार्चपासून आयोजित करण्यात आलेला आहे. त्याशिवाय देशातील विविध नऊ शहरे आणि राज्यांमध्ये महाराष्ट्राच्या पर्यटनाची प्रसिद्धी करणारे रोड शो होणार आहेत. राज्यभर होणाऱ्या १९ विविध महोत्सवांच्या माध्यमातून राज्यस्तरीय प्रसिद्धीसोबतच स्थानिकांना रोजगार व उत्पन्न मिळण्याची सोय उपलब्ध व्हावी, असाही उद्देश आहे. पूर्व विदर्भात नागपूर जिल्ह्यातील रामटेक येथे ११ आणि १२ मार्चला वारसा आणि साहसी महोत्सव, गोंदिया जिल्ह्यातील बोधलकसा येथे १२ आणि १३ मार्चला सारस पक्षी मित्र संमेलन आणि पक्षी महोत्सव तर एप्रिल महिन्याच्या पहिल्या आठवड्यात वर्धा जिल्ह्यातील बोर धरण आणि वन्यजीव महोत्सवाचे आयोजन केले आहे. तर पश्चिम विदर्भात सिंदखेडराजा महोत्सव (बुलडाणा), नरनाळा किल्ला महोत्सव (अकोला), टिपेश्वर वन्यजीव महोत्सव, (यवतमाळ) होणार आहे. सिंदखेड राजा येथे होणाऱ्या महोत्सवात राजमाता जिजाऊ यांच्यावर आधारित लोकनृत्य, गडकिल्ले भ्रमंती याशिवाय इतर ठिकाणी होणाऱ्या महोत्सवात वन्यजीव, पर्यटन आणि संवर्धन, साहसी उपक्रम आणि वारसा पर्यटन, जंगल सफारी, पक्षी निरीक्षण, ग्रामीण पर्यटन यांची समावेश राहणार आहे. याशिवायही इतर विभागात विविध महोत्सवाचे आयोजन केलेले आहे. महोत्सवाची नावे वेंगुर्ला-सागरेश्वर महोत्सव (जि.सिंधुदुर्ग) - १८ ते २० मार्च श्रीवर्धन पर्यटन महोत्सव (जि.रायगड) - १२ व १३ मार्च कातळ शिल्प पर्यटन महोत्सव (जि.रत्नागिरी) - २६ व २७ मार्च वाई महोत्सव (जि.सातारा) - १९ व २० मार्च नंदूरबार महोत्सव (जि. नाशिक) - ५ मार्च लालंग फोर्ट महोत्सव, इंडिया ग्रेप हेरिटेज महोत्सव, (जि.नाशिक), भंडारदरा महोत्सव (जि.नगर), तेर महोत्सव (जि.उस्मानाबाद), कपिलधार महोत्सव, (जि. बीड) महोत्सवाच्या तारखा अद्याप निश्चित झालेल्या नाहीत.