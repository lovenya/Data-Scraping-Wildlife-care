नागपूर : केंद्र सरकार वन्यजीव संरक्षण कायद्यात सुधारणांचा प्रस्ताव दिला. या कायद्यात सुधारणा कशा आवश्यक आहेत हे सांगून डिसेंबर २०२१ मध्ये सुधारणा विधेयक सादर केले. यातील अनेक सुधारणा केल्या जाणार असून त्यासाठी मंगळवारी देशातील सर्वच राज्यांच्या प्रधान मुख्य वनसंरक्षक (वन्यजीव) यांच्यासोबत विभागाच्या अधिकाऱ्यांसोबत बैठक झाली. त्यात वन्यजीव संरक्षण कायद्यातील सुधारणांचे विधेयक मंजूर झाल्यास राज्य वन्यजीव मंडळाची ‘स्थायी समिती’ स्थापन करण्यात येईल. या स्थायी समितीच्या अध्यक्षतेखाली संबंधित राज्याचे वनमंत्री आणि मंत्र्याद्वारे नामनिर्देशित दहा सदस्य असतील याबाबतही चर्चा झाल्याची माहिती आहे. विद्यमान स्थितीत वन्यजीव राज्य मंडळे राज्य स्तरावर वन्यजीवांचे संवर्धन आणि संरक्षण व्यवस्थापन करतात. राज्याचे मुख्यमंत्री मंडळाचे अध्यक्ष असून मंडळात वीस सदस्य आहेत. या सदस्यांमध्ये राज्य विधिमंडळ, स्वयंसेवी संस्था, संरक्षक आणि राज्य वनविभाग आणि आदिवासी कल्याण यांचे प्रतिनिधींचा समावेश आहे. या मंडळाच्या अध्यक्षांना आतापर्यंत निर्णयाचे अधिकार होते. मात्र, वन्यजीव संरक्षण कायद्यातील सुधारणांचे विधेयक मंजूर झाल्यास राज्य वन्यजीव मंडळाची ‘स्थायी समिती’ स्थापन करण्यात येईल. या स्थायी समितीच्या अध्यक्षतेखाली संबंधित राज्याचे वनमंत्री आणि मंत्र्याद्वारे नामनिर्देशित दहा सदस्य असतील. गरज भासल्यास मंत्री आणि नियुक्त सदस्य अशा दोन सदस्यांसह स्थायी समिती कार्य करू शकेल. त्यामुळे मंडळाचे अधिकार आपोआप कमी होतील. केंद्रीय वन्यजीव मंडळाच्या वाटचालीवर राज्य वन्यजीव मंडळाची वाटचाल सुरू होईल. केंद्रीय वन्यजीव मंडळाची यापूर्वीच स्थायी समिती स्थापन करण्यात आली आहे. या समितीलाच सर्व अधिकार आहेत. राज्य वन्यजीव मंडळातही मंडळ अध्यक्षांपेक्षा स्थायी समितीलाच निर्णय घेण्याचे अधिकार राहणार आहे. कायद्यातील सुधारणांवर नागरिक तसेच संस्थांकडून हरकती मागवण्यात आल्या होत्या. त्यात काही संस्थांनी हरकती घेतल्या आहेत. दिल्ली येथे झालेल्या बैठकीत या वरही सविस्तर चर्चा करण्यात आली. आता सर्व राज्याचे वन्यजीव प्रमुख आपल्या राज्याच्या विभागासोंबत चर्चा करून याबाबत आपले म्हणणे केंद्र सरकार कडे मांडले जाणार असल्याचे सूत्रांनी सांगितले. केंद्र सरकार वन्यजीव संरक्षण कायद्यात सुधारणांचा प्रस्तावावर चर्चा करण्यासाठी दिल्ली येथे बैठक झाली. त्यात राज्यांची मते जाणून घेण्यात आलेली आहे. - सुनील लिमये, प्रधान मुख्य वनसंरक्षक (वन्यजीव)