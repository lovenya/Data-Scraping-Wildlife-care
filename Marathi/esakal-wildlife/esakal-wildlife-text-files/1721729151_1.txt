कुऱ्हा काकोडा (जळगाव) : दिवसेंदिवस उन्हाची तीव्रता वाढत चालल्याने वन्यप्राण्यांची पिण्याच्या पाण्यासाठी वणवण भटकंती होऊ नये, यासाठी वढोदा वनपरिक्षेत्रातील कृत्रिम पाणवठ्यामध्ये पाण्याची सोय शेतकऱ्यांच्या मदतीने टॅंकरद्वारे करण्यात येत आहे. त्यामुळे वन्यजीवांची तहान भागणार असल्याचे चित्र दिसून येत आहे. मुक्ताईनगर तालुक्‍यातील वढोदा वनपरिक्षेत्र सुमारे 15 हजार हेक्‍टर क्षेत्रांत व्यापलेले आहे. या क्षेत्रात पट्टेदार वाघांसह, बिबटे व इतर हिंस्र श्वापदे व तृणभक्षी मोठ्या संख्येने आहेत. दिवसेंदिवस उन्हाची दाहकता वाढत चालल्याने काही नैसर्गिक पाण्याचे स्त्रोत आटत चालल्याने वन्यप्राण्यांची पिण्याच्या पाण्यासाठी भटकंती होऊ नये यासाठी स्थानिक शेतकऱ्यांच्या मदतीने कृत्रिम पाणवठ्यामध्ये पाण्याची व्यवस्था केली जात आहे. ही व्यवस्था संयुक्त वनव्यवस्थापन समितीच्या माध्यमातून आलेल्या टॅंकरद्वारे करण्यात येत आहे. जवळपास 25 हजार लिटर पाणी बसेल असे प्रकारचे पाणवठे जंगलात बांधण्यात आले आहे. एकूण 16 पाणवठ्यामध्ये पाणी भरण्याचे काम सध्या सुरू आहेत. वन्यजीवांची तहान भागविण्याचे कार्य वढोदा वनाधिकारी अमोल चव्हाण यांच्या मार्गदर्शनाखाली वनपाल ए. जी. पाटील, वनपाल डि. जी. पाचपांडे, पी. टी. पाटील, वनरक्षक डी. एम. धुळगंडे, विजय अहिरे, राम आसुरे, सुप्रिया देवरे, रहीम तडवी आदींसह वनमजूर करीत आहेत. याची सुरवात वढोदा पूर्व नियतक्षेत्रातून वनखंड क्रमांक 563 मध्ये मच्छिद्रनाथाच्या वरील भागात वनरक्षक डी. एम. धुळगंडे यांनी केली आहे. त्यांनी वढोदा येथील शेतकरी शिरीष खिरोळकार यांच्या शेतातील विहिरी वरून टॅंकरच्या साहाय्याने पाणवठ्यात पाणी टाकले. यावेळी त्यांना रोपवनसरंक्षक गौतम मोरे, भरत भोलाणकर, पवन टेळे, विशाल खिरोळकार यांनी सहकार्य केले. तर वायला, नांदवेल, मोरझिरा, राजुरा, वढोदा पूर्व, पश्‍चिम आदी बिटांमध्ये पाणवठे भरण्यासाठीचे काम सध्या सुरू आहे. 



उपवनसंरक्षक दिगंबर पगार यांच्या मार्गदर्शनाखाली वढोदा वनक्षेत्रात 16 कृत्रिम पाणवठ्यामध्ये पाणी भरल्या जात आहे. यासाठी शेतकऱ्यांचे सहकार्य लाभत असून, वन्यप्राण्यांची पाण्यासाठी भटकंती थांबेल. 

- अमोल चव्हाण, वनक्षेत्रपाल, वढोदा वनपरिक्षेत्र.