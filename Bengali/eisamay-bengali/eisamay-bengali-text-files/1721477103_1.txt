এই সময় ডিজিটাল ডেস্ক: গুলিতে মৃত্যু হল একটি বাঘের। তাও আবার বনকর্মীদের ছোঁড়া গুলিতে। শুক্রবার, অসমের গোলাঘাট জেলা এলাকাতে, কাজিরাঙ্গা জাতীয় উদ্যানের কাছে এই বাঘের দেহ উদ্ধার করা হয়েছে।যে বাঘটি মারা গিয়েছে সেটি একটি পুরুষ রয়্যাল বেঙ্গল টাইগার। ওই এলাকার বন বিভাগের আধিকারিকরা জানান, কাজিরাঙ্গা জাতীয় পার্ক (Kaziranga National Park) এলাকা লাগোয়া গ্রামে ওই বাঘটি ঢোকার চেষ্টা করে। বাঘটি যাতে লোকালয়ে প্রবেশ না করে সেই জন্য তাকে ভয় দেখানোর উদ্দেশ্যে সেখানে থাকা বনকর্মীরা গুলি ছোঁড়ে। বন আধিকারিকদের দাবি, বাঘটিকে মারার জন্য সেটিকে লক্ষ্য করে গুলি করা হয়নি। শুন্যে গুলি করা হয়। কিন্তু কোনও কারণে গুলিটি ‘বিপথে’ গিয়ে বাঘটিকে আঘাত করে।

এ প্রসঙ্গে পূর্ব অসমের বন্যপ্রাণ বিভাগের (Eastern Assam Wildlife Division) বিভাগীয় বন আধিকারিক রমেশ গগৈ জানান, এদিন সেখানের কারুয়াবারির জাপোরিপোথার (Japoripothar)-এর কাছে ওই বাঘটির দেহ উদ্ধার করা হয়েছে।

ইয়াসের মধ্যেই সুন্দরবনে বাঘের মৃত্যু
তিনি বলেন, ‘আগের দিন, বৃহস্পতিবার রাতে, ওই এলাকাতে একটি বাঘ ঢুকে গবাদি পশুকে মারে। গ্রামের লোকরা বাঘটিকে সেখান থেকে তাড়াতে বনরক্ষীদের ডেকে পাঠালে তারা সেখানে যায়। বাঘটিকে ভয় দেখিয়ে জঙ্গলে ফেরত পাঠানোর জন্য বনরক্ষীরা গুলি চালায়। আমাদের সন্দেহ হচ্ছে যে কোনও কারণে গুলিটি অন্যদিকে চলে গিয়ে বাঘটিকে আঘাত করে।’

ভারত থেকে বাংলাদেশ! ১০০ কিমি পথ পেরিয়ে 'ঘরের বাঘ' ফিরল ঘরেই
এদিন সকালে ওই এলাকাতে পাহারা দিতে যাওয়ার সময় মৃত ওই বাঘটিকে দেখতে পান বন কর্মীরা। ‘প্রাথমিক তদন্তে জানা গিয়েছে, গুলির আঘাতের কারণেই ওই বাঘটির মৃত্যু হয়েছে’ বলে জানান এক আধিকারিক। পুরো ঘটনার তদন্ত করে দেখা হচ্ছে বলে জানিয়েছে অসমের বন দফতর।