এই সময় ডিজিটাল ডেস্ক: দুর্ধর্ষ অভিযাত্রী বেয়ার গ্রিলসের জনপ্রিয় টিভি শো 'ম্যান ভার্সেস ওয়াইল্ড'-এ অংশগ্রহণ করে পরিবেশ সংরক্ষণ ও আবহাওয়া পরিবর্তনে তার প্রভাব নিয়ে আলোচনা করলেন প্রধানমন্ত্রী নরেন্দ্র মোদী।সোমবার প্রদর্শিত এই শোয়ের শুটিং হয়েছিল জিম করবেট জাতীয় অভয়ারণ্যে। রোদ, বৃষ্টি, জঙ্গলাকীর্ণ পরিবেশে সহজেই মানিয়ে নিয়ে অকপটে গ্রিলসকে নমো জানালেন, 'গত ১৮ বছরে একদিনও ছুটি নিইনি। এই প্রথম আপনার সঙ্গে প্রকৃতির মাঝে কাটাবো বলে নিজেকে সময় দিলাম।'

প্রকৃতির পূজারী মোদী জানালেন, 'প্রকৃতির বিরুদ্ধে লড়াইয়ের পরিণাম মারাত্মক হয়। কিন্তু যদি প্রকৃতির সঙ্গে খাপ খাইয়ে নেওয়া যায়, তাহলে কোনও ভয় নেই। উলটে সে তোমাকে সাহায্যই করবে।'

প্রধানমন্ত্রীকে বেয়ার গ্রিলস প্রশ্ন করেন, 'আপনি কখনও ভয় পান না? নার্ভাস হন না?'

হেসে উঠে মোদী বলেন, 'মুশকিল হল, আমি কখনও আতঙ্কিত হইনি। মানুষকে নার্ভাস হওয়া সম্পর্কে বোঝাতে বা তা থেকে মুক্তি পাওয়ার উপায় জানাতে গিয়ে আমি ব্যর্থ হই, কারণ আমার মানসিক গঠন সদা সদর্থক বলে এমন অভিজ্ঞতা কখনও হয়নি। আমি সব কিছুর মধ্যেই ইতিবাচক দিক দেখতে পাইন তাই কখনও হতাশ হই না।'

কখনও প্রধানমন্ত্রী হওয়ার স্বপ্ন দেখেছেন? গ্রিলসের এই প্রশ্নের জবাবে নমো বলেন, 'এক রাজ্যের মুখ্যমন্ত্রী হয়ে প্রথমে ১৩ বছরের অভিজ্ঞতা সঞ্চয় করি। সেটা আমার কাছে নতুন অভিজ্ঞতা ছিল। তারপর দেশ সিদ্ধান্ত নিল, এই কাজটা আমাকে দেওয়ার। তাই গত পাঁচ বছর ধরে এই কাজ করছি।'

তারপরেই তিনি জানান, 'আমার লক্ষ্য সর্বদাই ছিল উন্নয়নের প্রতি। আপাতত আমি আমার কাজ নিয়ে তৃপ্ত। গত ১৮ বছরে একদিনও ছুটি পাইনি। এই প্রথম আপনার সঙ্গে প্রকৃতির মাঝে সময় কাটাব বলে নিলাম।'


একঘণ্টা ব্যাপী শোয়ের শেষে বেয়ার গ্রিলসকে ধন্যবাদ জানিয়ে প্রধানমন্ত্রী বলেন, 'আশা করব মানুষ এই শো দেখে খুশি হবেন এবং আরও অনেকে ভারত ভ্রমণে উৎসাহিত হবেন। দেশের পর্যটন শিল্পের জন্য তা কল্যাণকর হবে।'

এদিনের শোয়ের আগে এক বিবৃতিতে প্রধানমন্ত্রী জানিয়েছিলেন, বিশ্বের দরবারে ভারতের অকৃপণ প্রাকৃতিক সম্পদ তুলে ধরার সুযোগ নিতেই তিনি অংশগ্রহণ করার সিদ্ধান্ত নেন। শো ঘিরে মানুষের আগ্রহ বোঝা গিয়েছে #modiondiscovery এবং #ManVsWild ভারত তথা বিশ্বে ট্রেন্ডিং হয়ে যাওয়ায়।


জুলাই মাসে শোয়ের টিজার টুইটারে শেয়ার করার সময় বেয়ার গ্রিলস জানিয়েছিলেন, দর্শকরা এই শোয়ে ভারতীয় প্রধানমন্ত্রীর চরিত্রের অচেনা দিক আবিষ্কার করতে পারবেন। সেই প্রতিশ্রুতি যে অক্ষরে অক্ষরে পাালন করলেন নমো, এদিন শো সম্প্রচারের পরে তা নিয়ে আর কোনও দ্বিধা রইল না।