এই সময় ডিজিটাল ডেস্ক: ভারতের আদিবাসী অধ্য়ুষিত এক জেলাকে ঘিরে আশার আলো দেখছেন বনকর্মীরা। দেখবেন না-ই বা কেন? গোটা বিশ্বে বিপন্নপ্রায় স্নো-লেপার্ড বা তুষার চিতার সংখ্যা বৃদ্ধিই তাঁদের আশান্বিত করে তুলেছে। হিমাচল প্রদেশের লাহুল-স্পিতির অভয়ারণ্যে সম্প্রতি তুষার চিতার সদ্যোজাত দু'টি বাচ্চার ছবি ক্যামেরাবন্দি করেছে বনদপ্তর। সেই ছবিই এখন যাবতীয় উত্‍‌সাহের কেন্দ্রবিন্দু-- তুষার চিতা বাড়ছে!



বনদপ্তর সূত্রে খবর, বিপন্ন প্রজাতি হিসেবে তুষার চিতা ইন্টারন্যাশনাল ইউনিয়ন ফর কনাজারভেশন (IUCN)-এর লাল তালিকাভুক্ত। কারণ, বিশ্বজুড়ে স্নো-লেপার্ড ১০ হাজারের নীচে নেমে এসেছে।

২০১৬-র পরিসংখ্যান অনুযায়ী, গোটা বিশ্বে সবমিলিয়ে সাড়ে ৪ হাজার থেকে ৮,৭৪৫টি তুষার চিতা রয়েছে। সেখানে ভারতে স্পিতির কিবের অভয়ারণ্যে এই মুহূর্তে রয়েছে গোটা ২৫-৩০টি তুষার চিতা। আশঙ্কা করা হচ্ছে, আগামী ২৩ বছরের মধ্যে স্নো-লেপার্ডের সংখ্যা আরও ১০ শতাংশ কমবে।