এই সময় ডিজিটাল ডেস্ক: আবহাওয়ার পরিবর্তন ও সমুদ্রপৃষ্ঠের উচ্চতা বাড়ার কারণে ২০৭০ সালের মধ্যে নিশ্চিহ্ন হবে সুন্দরবন। তার জেরে আগামী ৫০ বছরের মধ্যে নীল গ্রহের বুক থেকে বিদায় নেবে বাংলার বাঘ। সম্প্রতি আবার সতর্ক করলেন জীববিজ্ঞানীরা।দশ হাজার বর্গ কিমি বিস্তৃত সুন্দরবনের আয়ুষ্কাল আর মাত্র ৫০ বছর। বিশ্ব উষ্ণায়নের প্রভাবে অকাতরে বিনষ্ট হচ্ছে সবুজ। উপকূল থেকে হারিয়ে যাচ্ছে ম্যানগ্রোভ অরণ্য। আর এই সবের প্রভাবে ক্রমেই কোণঠাসা হয়ে পড়েছে বাংলার বাঘ।

গবেষকদের দাবি, বর্তমানে ভারত ও বাংলাদেশের সম্মিলিত সুন্দরবন অঞ্চলে মাত্র ৪,০০০ টি বেঙ্গল টাইগার জীবিত রয়েছে। অস্ট্রেলিয়ার জেমস কুক বিশ্ববিদ্যালয়ের অধ্যাপক বিল লরেন্সের মতে, 'বিশ্বের নিরিখে সংখ্যাটা অত্যন্ত উদ্বেগজনক। সবচেয়ে আতঙ্কের বিষয়, আর মোটে ৫০ বছরের মধ্যে সুন্দরবনের অস্তিত্ব থাকবে না। ফলে বাঘের ডেরার সঙ্গে সঙ্গে ম্যানগ্রোভ বন থেকে মুছে যাবে তার শিকার। সব মিলিয়ে অস্তিত্ব সংকটে পড়তে বাধ্য বাংলার বাঘ।'

কম্পিউটারে উপগ্রহ চিত্র বিশ্লেষণ করে আবহাওয়া বদলের গতি-প্রকৃতি খুঁটিয়ে দেখে ভীত বিজ্ঞানীরা। তাঁদের মতে, উষ্ণায়ণের জেরে যে হারে সমুদ্রপৃষ্ঠের উচ্চতা বাড়ছে, তাতে সুন্দরবন ও তার বাসিন্দা পশুদের টিকে থাকা মুশকিল।

#TimesMegaPoll: নমো'র ৫ বছর: দেশের 'মন কি বাত' কী?

এছাড়া রয়েছে শিল্পজনিত দূষণের বাড়বাড়ন্ত। খামখেয়ালি আবহাওয়া আর মানুষের আগ্রাসী লোভের সাঁড়াশি আক্রমণের চাপে তাই তীব্র সংকটে বাংলার বাঘ।