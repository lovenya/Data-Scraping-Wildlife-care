ওয়াশিংটন: মোগলির বন্ধু বালুর মতোই রক্ষাকর্তার ভূমিকা নিয়েছিল সে। তবে রুডইয়ার্ড কিপলিংয়ের মতো কোনও লেখকের গল্পের পাতায় নয়, উত্তর ক্যারোলিনার বরফ ঢাকা জঙ্গলে! হারিয়ে যাওয়া শিশু ক্যাসি হাথওয়েকে টানা দু’দিন ধরে প্রবল ঠান্ডা আর হিংস্র অরণ্যচরদের থেকে আগলে রেখেছিল একটি কালো ভালুক!

তিন বছরের ক্যাসি গত মঙ্গলবার ক্র্যাভেন কান্ট্রির জঙ্গলে হারিয়ে যাওয়ার পরেই হেলিকপ্টার এবং ড্রোন নিয়ে তল্লাশি অভিযান শুরু করেছিলেন মার্কিন কে-নাইন ইউনিটের উদ্ধারকারীরা। অভিযানে যোগ দিয়েছিলেন শ’খানেক স্থানীয় স্বেচ্ছাসেবকও। বৃহস্পতিবার গভীর রাতে একটি উদ্ধারকারী দল যখন শিশুটির সন্ধান পায়, তখন তার পাশেই ছিল ভালুকটি। ক্র্যাভেনের শেরিফ চিপ হুগেসের কথায়, ‘হারিয়ে যাওয়া শিশুটি বলেছে, জঙ্গলের মধ্যেই সে বন্ধুর খোঁজ পেয়েছিল। আর সেই বন্ধু হল একটি কালো ভালুক।’ হুগেসের মতে, হতে পারে পুরোটাই ক্যাসির কল্পনা। আবার এমনও হতে পারে যে, সে যা বলছে তার পুরোটাই বাস্তব। কিন্তু হিমশীতল, গভীর অরণ্যে দু’রাত কাটানোর পরেও তিন বছরের একটি শিশুকে অক্ষত দেহে উদ্ধারের ঘটনা চমকে দেওয়ার মতোই। তিনি জানিয়েছেন, উদ্ধারের পর দু’ফুট দু’ইঞ্চির ছোট্ট ক্যাসি শুধু একটু জল আর তার মাকে চেয়েছিল। তাকে দেখে মোটেই মনে হয়নি যে, সে খুব আতঙ্কিত।

ক্যাসি জানিয়েছে, দু’দিন ধরে ভালুকটি তার সঙ্গে খেলেছে। প্রবল ঠান্ডার দেহের উষ্ণতা দিয়ে তাকে আঁকড়ে থেকেছে। ক্র্যাভেন কান্ট্রির জঙ্গলে কালো ভালুকের ছড়াছড়ি। আগে ওই এলাকায় ভালুকের আক্রমণের ঘটনাও ঘটেছে। সেই জঙ্গলে হারিয়ে যাওয়ার দু’দিন পরে ক্যাসিকে খুঁজে পাওয়ার ঘটনা নিয়ে তার পিসি ব্রেয়ান্না সোশ্যাল মিডিয়ায় তিনি লিখেছেন, ‘সবটাই ঈশ্বরের ইচ্ছা। ঈশ্বরই তাকে (ভালুক) বন্ধু হিসেবে পাঠিয়েছিলেন।’