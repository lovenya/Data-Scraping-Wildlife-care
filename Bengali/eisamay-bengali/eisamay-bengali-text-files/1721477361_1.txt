এই সময়, আলিপুরদুয়ার: সরে যাওয়া বনবস্তিই এখন টাইগার জ়োন। বক্সা টাইগার রিজার্ভের (বিটিআর) দাবি সে কথাই বলছে। ন্যাশনাল টাইগার কনজারভেশন অথরিটির ফরমান মেনে বিটিআর-এর কোর এরিয়ায় থাকা ১৫টি বনবস্তির মধ্যে গাঙ্গুটিয়া ও ভুটিয়াবস্তিকে পুনর্বাসন প্যাকেজের আওতায় এনে স্থানান্তরিত করেছে রাজ্য সরকার।তারপরেই রবিবার এক চাঞ্চল্যকর তথ্য সামনে এনেছে বিটিআর কর্তৃপক্ষ। চার বছর ধরে টানা পর্যবেক্ষণের পর বনকর্তাদের দাবি, প্রতি বছর শীতের শুরুতে ওই ভুটিয়াবস্তি হয়েই বক্সা পাহাড়ের সুউচ্চ ডেরা ছেড়ে শিকারের খোঁজে সমতলে নেমে আসে রয়্যাল বেঙ্গল টাইগার। তারপর ওই ভুটিয়াবস্তি হয়েই দক্ষিণরায়রা জয়ন্তী নদী পেরিয়ে চলে যায় পশ্চিম দিকের রায়মাটাং নদী পেরিয়ে গাঙ্গুটিয়া বনবস্তির দিকে। সেক্ষেত্রে এক অথবা একাধিক বাঘের আনাগোনা নজরে এসেছে বলে বন দপ্তরের তরফে দাবি করা হয়েছে।

নিজের টেরিটরি তৈরি করা বাঘের স্বাভাবিক অভ্যাস। বন দপ্তরের পর্যবেক্ষণ, ভুটিয়াবস্তি-গাঙ্গুটিয়া রুটে প্রচুর শিকার ও আদর্শ পরিবেশের খোঁজ পেয়ে একটি ‘টাইগার টেরিটরি’ গড়ে উঠেছে। যাতায়াতের পথে এত দিন ডোরাকাটাদের প্রথম বাধা ছিল ভুটিয়াবস্তির লোকালয়। মাত্র চার মাসের মধ্যেই ওই বনবস্তিকে ফাঁকা করে দেওয়ার ফলে, অবাধে আনাগোনা বেড়েছে বাঘের।

আবার অন্যদিকে, তাদের তৈরি করা শেষ সীমানা গাঙ্গুটিয়া বনবস্তিও সরে যাওয়ায় ওই সুবিশাল টেরিটরিকে এখন নির্দ্বিধায় ‘টাইগার জোন’ বলা যেতে পারে বলে দাবি বন দপ্তরের। তবে দু’টি বনবস্তি সরে গেলেও এখনও প্রচুর কাজ বাকি আছে বলে স্বীকার করেছেন বনকর্তারা। ছেড়ে যাওয়া বনবস্তির পরিত্যক্ত বাড়িগুলিতে কয়েক পশলা বৃষ্টির পরেই আগাছা গজাতে শুরু করেছে। ইট-পাথর ও কংক্রিটের জঞ্জাল সরানোই এখন বন দপ্তরের কাছে বড় চ্যালেঞ্জ।
গরমে হাঁসফাঁস অবস্থা ওদেরও, বাঘেদের জন্য ‘রয়্যাল’ ব্যবস্থা সুন্দরবনে

বক্সা ব্যাঘ্র প্রকল্পের ফিল্ড ডিরেক্টর অপূর্ব সেন বলেন, ‘ভুটিয়াবস্তি ও গাঙ্গুটিয়ায় আমরা বাঘেদের বসবাসের আদর্শ তৃণভূমি তৈরির পরিকল্পনা নিয়েছি। এর আগে সবসময়েই দেখা গিয়েছে বক্সা পাহাড় থেকে সমতলে নেমে আসার সময়ে ভুটিয়াবস্তির জন্য বাঘেরা খানিকটা বিরক্ত হয়ে থমকে যেত। এখন আর সেখানে জনবসতি না থাকায় অবাধ হয়েছে বাঘেদের বিচরণ। তবে গাঙ্গুটিয়া ও ভুটিয়াবস্তিতে যে সিমেন্ট ও ইটের ভিত এবং দেওয়াল রয়েছে, সেগুলো পে-লোডার দিয়ে উৎখাত করে আমরা এমব্যাঙ্কমেন্ট তৈরি করে দেবো, যাতে বর্ষায় রায়মাটাং ও জয়ন্তী নদীর গ্রাসে তৃণভূমিগুলি ক্ষতিগ্রস্ত না হয়।’

বন দপ্তর সূত্রের খবর, আকর্ষণীয় পুনর্বাসন প্যাকেজের কথা জেনে ইতিমধ্যেই বক্সার দু’টি বনবস্তি ভুতরি ও আদমার বাসিন্দারা পাহাড়-জঙ্গলের কঠোর জীবন ছেড়ে অন্যত্র পুনর্বাসনের আবেদন জানিয়েছেন। এখনও কিছুটা জটিলতা আছে জয়ন্তী, ২৮ মাইল ও ২৯ মাইল বনবস্তিগুলির পুনর্বাসন নিয়ে। বন দপ্তর আশাবাদী, বাঘেদের সংরক্ষণের প্রশ্নে শিগগিরই আলোচনার মাধ্যমে সমস্ত জটিলতা মিটে যাবে। তাতে আরও সুগম হবে বক্সার গভীর জঙ্গলে বাঘেদের সংসার বাড়ার পথ।