এই সময় ডিজিটাল ডেস্ক: ভুটানে পাচার হওয়ার আগেই ১৫টি তক্ষক-সহ ৩ পাচারকারীকে গ্রেফতার করল জলপাইগুড়ির বেলাকোবা রেঞ্জের বনকর্মীরা। গোপন সূত্রে খবর পেয়ে বেলাকোবা বন দফতরের টাস্ক ফোর্সের কর্মীরা ভারত-ভুটান সীমান্তে হাসিমারার দলসিং পাড়া থেকে তাদের গ্রেফতার করে।

সূত্রের খবর, রবিবার গভীর রাতে গোপন খবরের ভিত্তিতে রাজ্যের বন দফতরের স্পেশাল টাস্কফোর্সের বনকর্মীরা বেলাকোবার রেঞ্জ অফিসার সঞ্জয় দত্তের নেতৃত্বে ভুটানগামী এশিয়ান হাইওয়েতে ওত পাতেন। ভুটানে পাচারের আগেই হাসিমারা থেকে ১৫টি তক্ষক-সহ তিন জনকে গ্রেফতার করা হয়।

ধৃতদের নাম সুরজ খড়িয়া (২২), অর্জুন খড়িয়া (২৪) ফাগু খড়িয়া (৩৪)। তিন জনেরই বাড়ি দলসিং পাড়ায়। সেখানকার চা-বাগানের কর্মী।

বন দফতরের দাবি, ওই ১৫টি তক্ষক বক্সা ব্যাঘ্র প্রকল্প ও জলদাপাড়া জাতীয় উদ্যান থেকে ধরে মোটা টাকার বিনিময়ে ভুটানে পাচারের ছক কষেছিল ওই তিন যুবক। বনবিভাগের রেঞ্জার সঞ্জয় দত্ত জানিয়েছেন, ভুটানে পাচার করা হচ্ছিল এই তক্ষক গুলিকে। তক্ষক পাচারকারীদের মোটা অঙ্কের টাকার প্রলোভন দেওয়া হয়। নির্দিষ্ট খবরের ভিত্তিতে অভিযান চালিয়ে তাদের গ্রেফতার করা হয়।

রেঞ্জ অফিসার সঞ্জয় দত্ত বলেন, 'বন্যপ্রাণী ও তাদের দেহাংশ পাচার রুখতে আমরা সারা বছর ধরে আমাদের বিভিন্ন সোর্স কাজে লাগিয়ে লাগাতার অভিযান চালিয়ে আসছি। তারই সাফল্য স্বরূপ রবিবার গভীর রাতে ভুটানে পাচার হওয়ার আগে ১৫টি তক্ষক সমেত তিন যুবককে গ্রেফতার করা হয়েছে।' উদ্ধার হওয়া তক্ষকগুলিকে পরে বেঙ্গল সাফারিতে ছেড়ে দেওয়া হয়।