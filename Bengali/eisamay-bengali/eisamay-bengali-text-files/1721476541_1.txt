এই সময় সত্য-তথ্য ডেস্ক

দাবি
সুনসান রেল স্টেশন। রেল লাইন পার হওয়ার চেষ্টায় মা ও শাবক হাতি। এই ছবিই ছড়িয়ে পড়েছে সোশ্যাল মিডিয়ায়। মানুষের আকাঙ্ক্ষা কীভাবে বিপন্ন করে তুলছে হাতিদের! এই বার্তা দিতেই ভাইরাল হওয়া ছবিটি তুলেছিলেন বিপ্লব হাজরা।

যদিও নেটদুনিয়ায় এমন বহু রয়েছেন। যাঁরা দাবি করেছেন, যে ছবিটি আদতে ভুয়ো। সফ্টওয়ারের মাধ্যমে এডিট করে তৈরি করা হয়েছে। মা হাতির পায়ের নীচে ছায়া না থাকাকে এই দাবির অন্যতম কারণ বলেও উল্লেখ করা হয়েছে।

সত্য-তথ্য যাচাই করলাম আমরা। একই সময়ে ট্রেনের ধাক্কায় হাতি-মৃত্যুর বিষয়েও আলোচনা করা জরুরি।


সম্প্রতি একের পর এক হাতি মৃত্যুর ঘটনায় নড়েচড়ে বসে রেল ও বন দপ্তর। বসানো হয় ওয়াচ টাওয়ার, ট্রেনের গতি নিয়ন্ত্রণ করা হয়। চালকদের দৃশ্যমানতা প্রতিবন্ধকতা এড়ানোর উপর জোর দিতেও বলা হয়। তবু ট্রেনের ধাক্কায় হাতি মৃত্যু রোখা সম্ভব হয়নি। মূলত খাবারের সন্ধানে অনেক সময়ই রেললাইন পেরিয়ে লোকালয়ে ঢুকে পড়ে হাতি। লাইনের ধারে গাছ থাকার কারণে হাতিরা পারাপার করার সময় অনেক সময় বুঝে উঠতে পারেন না রেল চালকরা।

যে ছবি নিয়ে আলোচনা, সেটি ২০১৮ সালে Sanctuary Wildlife Photography-তে বিশেষ পুরস্কার পেয়েছে। Sanctuary Asia-এর সোশ্যাল মিডিয়া পেজেও তা শেয়ার করা হয়।

সত্য-তথ্য
ছবিটি ভুয়ো নয়। এই সময় সত্য-তথ্য ডেস্ক এই ছবির সত্যতা নিশ্চিত করতে পারে।

ফটোগ্রাফারের কাছ থেকে প্রাপ্ত সেই ছবিটি,

ওই ছবি সংক্রান্ত EXIF তথ্য

সত্য-তথ্য যাচাইয়ের পদ্ধতি
ভাইরাল ছবিটি যিনি তুলেছেন, সেই বিপ্লব হাজরার সঙ্গে। ২০১৭-র Sanctuary Wildlife-এর সেরা ফটোগ্রাফার পুরস্কার পাওয়া বিপ্লব জানান, ছবিটি নিয়ে প্রশ্ন উঠছে জেনে তিনি অত্যন্ত দুঃখ পেয়েছেন। ২০১১ সালে তোলা ছবিটির ঘটনা সম্পর্কে বলতে গিয়ে বিপ্লব জানান, ‘বিরসামুণ্ডা স্টেশনে ক্লিক করেছিলাম ছবিটি। একসঙ্গে ৪৫টি হাতির দলকে রেললাইন পার হতে দেখেছিলাম সেদিন। আমি ছবির সঙ্গে সঙ্গে ভিডিয়োও করছিলাম। মা হাতি প্ল্যাটফর্ম থেকে সহজেই নেমে গেলেও, শাবকটি নামতে পারছিল না। তারপর অন্য হাতির সাহায্যে প্ল্যাটফর্ম থেকে মাটিতে নামে হাতির শাবকটি।’

তিনি আরও জানান, 'পরিবেশবিদরা বহুবার ওই এলাকায় স্টেশন নির্মাণে নিষেধ করেছিলেন। তবে কোনও কাজ হয়নি। আজ পর্যন্ত জঙ্গলের ভিতরে ওই স্টেশনের কোনও প্রয়োজনীয়তা নেই।'

ওইদিনের আরেক ছবি (সৌজন্য: বিপ্লব হাজরা)

Sanctuary Asia-র ফটো এডিটর ও গবেষক গৌরব শিরোদকারের সঙ্গে এ বিষয়ে যোগাযোগ করা হলে তিনি জানান, 'ছবিটি সত্য কিনা তা বোঝার আমাদের নিজস্ব পদ্ধতি রয়েছে। আমাদের সদস্যরা, প্রতিটি ছবি ও তার মেটাডেটা খতিয়ে দেখেই সিদ্ধান্ত নেন।'

হাজরাকে পুরস্কার দেওয়া বিচারকমণ্ডলীর আরেক সদস্য, পরিবেশবিদ এবং Sanctuary Asia-র প্রতিষ্ঠাতা বিট্টু সেহগল বলেন, 'লোকে যে এটাকে ভুয়ো বলছে তার জন্য তাদের দোষ দেব না। এটাই আজকাল সোশ্যাল মিডিয়ায় চলছে।' ছবিটি যে সত্য, তা জোর দিয়ে বলেন সেহগল।

সিদ্ধান্ত
সোশ্যাল মিডিয়ায় দাবি করা হলেও, পশ্চিমবঙ্গের বাঁকুড়ার বিরসামুণ্ডা স্টেশনে তোলা ছবিটি আদতে ভুয়ো নয়।