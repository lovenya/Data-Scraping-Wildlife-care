এই সময় ডিজিটাল ডেস্কঃ তার সঙ্গে খেলার জন্য একদল মানুষের কাছে আবদার করছে এক লেপার্ড। আশ্চর্যজনক এই ভিডিও ভাইরাল হতেই সোশ্যাল মিডিয়ার শোরগোল পড়ে গিয়েছে। ঘটনা প্রকাশ্যে আসতেই চিন্তার ভাঁজ পড়েছে বন্যপ্রাণ বিশেষজ্ঞদের কপালে। এভাবে একটি বন্যপ্রাণি মানুষের সঙ্গে খেলতে চাইছে কেন, তা নিয়ে নানা মত সামনে এসেছে। কারও কারও মতে, সম্ভবত ওই লেপার্ডটি কখনও মানুষের সংস্পর্শে থেকেছে। ফলে মানুষের মধ্য়ে থাকা, তাঁদের সঙ্গে খেলাধুলো করার অভ্যাসটা তার মধ্য়ে রয়ে গিয়েছে। যদিও এদেশে বিলুপ্তপ্রায় লেপার্ডদের পোষ্য হিসেবে রাখা আইনত নিষিদ্ধ।ভাইরাল হওয়া এই ভিডিওটি তোলা হয়েছে হিমাচল প্রদেশের তীর্থন ভ্যালিতে। যেখানে দেখা গিয়েছে, একটি লেপার্ড একদল মানুষের হাত ধরে টানাটানি করছে। যেন আবদারের সুরেই তার সঙ্গে খেলার অনুরোধ করছে লেপার্ডটি। এর মধ্যে অধিকাংশই পালিয়ে যান। একজন সাহস করে দাঁড়িয়ে থাকলে লেপার্ডটি তাঁর হাত নিয়ে খেলা করতে থাকে। অপর এক ব্যক্তি তখন ভিডিওটি তোলেন। তারপর সেটি সোশ্য়াল মিডিয়ায় দিতেই চক্ষু চড়কগাছ হয় নেটিজেনদের।

ভিডিওটি নিজের টুইটারে শেয়ার করেন বনদপ্তরের এক আধিকারিক প্রবীণ পাসওয়ান। লেপার্ডের এমন অদ্ভুদ আচরণ দেখে হতবাক বলে উল্লেখ করেন তিনি। যদিও আশপাশের মানুষের ব্যবহার হতাশাজনক বলেও আক্ষেপ ওই আধিকারিকের। তিনি লেখেন, সম্ভবত এই লেপার্ডটি মানুষের সংস্পর্শে থাকা কোনও এলাকায় ছিল। সেখান থেকেই পালিয়েছে অথবা পথ হারিয়েছে। ঘটনাটি নজরে পড়তেই উচ্চপদস্থ বন্যপ্রাণ আধিকারিক রমেশ পাণ্ডে লেখেন, বন্য জীবজন্তুদের ব্যক্তিগত দখলদারিতে রাখলে পরিণতি ঠিক এমনটাই হয়। এই ধরনের ট্রেন্ড বন্যপ্রাণের জন্য মোটেই ভালো উদাহরণ নয়। বিষয়টি নিয়ে আরও তদন্তের প্রয়োজন রয়েছে।

ভাইরাল হওয়ার পর থেকেই নেটিজেনরা ব্যাপক হারে এই ভিডিওটি শেয়ার করেছেন। কেউ কেউ হতবাক হয়েছেন, কেউ আবার যে ব্যক্তি ভিডিওটি তুলেছেন তাঁকে নির্বোধ বলে কটাক্ষ করেছেন।

ভাইরাল ভিডিওটি দেখুন নিচের লিংকে।