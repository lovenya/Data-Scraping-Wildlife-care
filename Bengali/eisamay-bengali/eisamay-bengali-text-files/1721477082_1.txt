শিলাদিত্য সাহা


আরও একটা বিশ্বরেকর্ড বলাই যায়।

বাঘের পরে চিতাবাঘ।

বৈজ্ঞানিক পদ্ধতিতে বৃহত্তম পরিসরে চিতাবাঘ সমীক্ষায় বিশ্বসেরার দাবিদার হয়ে গেল ভারতবর্ষ। ২০১৫ সালে দেশের প্রথম চিতাবাঘ সুমারি অন্তত ৭৯১০টি পশুর সন্ধান দিয়েছিল। কেন্দ্রীয় বন মন্ত্রক সূত্রে খবর, ২০২০ সালের রিপোর্টে সেই সংখ্যাই বেড়ে হয়েছে ১২,৮৫২! পশ্চিমবঙ্গের ক্ষেত্রে (বক্সা, জলদাপাড়া, গোরুমারা) সংখ্যাটা ৯০-এর কাছে।

দেশের ১৮টি রাজ্যের অভয়ারণ্য ও ব্যাঘ্র প্রকল্প এলাকায় মাত্র চার বছরে (২০১৪-২০১৮) অন্তত ৪৯৪২টি চিতাবাঘ বৃদ্ধি বন্যপ্রাণ সংরক্ষক ও পশুপ্রেমীদের জন্য নিঃসন্দেহে বড় সুখবর। আধুনিকতম বৈজ্ঞানিক পদ্ধতিতে করা সর্বশেষ যে বাঘ সুমারি বিশ্বমঞ্চে ভারতকে সেরার আসনে বসিয়েছিল, সেই একই সুমারি থেকে তথ্য মিলেছে চিতাবাঘের। ফলে সুমারির অভিনবত্বে সেরার সেই শিরোপা প্রযোজ্য চিতাবাঘের ক্ষেত্রেও। কিন্তু খবরটা যতটা খুশির, ততটাই কি চিন্তার নয়? কেন্দ্রীয় বন প্রতিমন্ত্রী বাবুল সুপ্রিয়র বক্তব্য, 'চিতাবাঘ বৃদ্ধি অবশ্যই দেশের বন্যপ্রাণ সংরক্ষণে বড় সাফল্য। কিন্তু দুশ্চিন্তার কারণও রয়েছে। চিতাবাঘের দেহাংশের চোরাচালান, মানুষের সঙ্গে সংঘর্ষে মৃত্যু, গাড়ি দুর্ঘটনায় মৃত্যুর ঘটনা বাড়ছে। শুধু কড়া আইন আর শাস্তি দিয়ে সব রোখা যায় না। মানুষের মধ্যে সচেতনতা প্রয়োজন।'

২০১৪ বাঘ সুমারিতে প্রাপ্ত তথ্যের ওপর ভিত্তি করে ২০১৫ সালে দেশে প্রথমবার চিতাবাঘের সংখ্যা জানানো হয়। এর পর ২০১৮ বাঘ সুমারিতে সমীক্ষা এলাকা যেমন বেড়েছে, তার সঙ্গেই বেড়েছে বৈদ্যুতিন নজরদারি। ক্যামেরা ট্র্যাপে জন্তু-জানোয়ারের প্রায় সাড়ে ৩ কোটি ছবি উঠেছে, যা অভূতপূর্ব। তার মধ্যে ৫১,৭৭৭টি ছবি ছিল চিতাবাঘের। এই রেকর্ডসংখ্যক ছবি বিশ্লেষণ করেই ওয়াইল্ডলাইফ ইনস্টিটিউট অফ ইন্ডিয়া (ডব্লিউআইআই) দেশে কমপক্ষে ১২,৮৫২ চিতাবাঘের হদিস পেয়েছে বলে খবর।

কিন্তু সমীক্ষার বাইরেও তো চিতাবাঘ প্রচুর। ২০১৫ রিপোর্টেও সমীক্ষা এলাকার বাইরে ৪ থেকে ৬ হাজার চিতাবাঘ থাকার কথা বলা হয়েছিল। এ বছরও সংখ্যাটা ৬ থেকে ৭ হাজার হতে পারে। হিসাবের বাইরে থাকা সেই চিতাবাঘই মূলত লোকালয়ে আসে, দুর্ঘটনায় পড়ে বা মানুষের সঙ্গে সংঘর্ষে জড়ায়। মুম্বই থেকে বেঙ্গালুরু, দিল্লি থেকে শিলিগুড়ি - সর্বত্রই এমন সংঘর্ষ, মানুষের প্রাণহানি ও চিতাবাঘ পিটিয়ে মারার ঘটনা বাড়ছে।

সে দিকে কতটা নজর পড়ছে?

পশ্চিমবঙ্গের প্রধান মুখ্য বনপাল রবিকান্ত সিনহার কথায়, 'চিতাবাঘ শুধু জঙ্গলে থাকে না, লোকালয়ের আশপাশেও থাকে। মানুষের বসতি ক্রমশ বাড়ছে, ফলে চিতাবাঘের থাকার জায়গায় টান পড়ছে। পুরোনো বিচরণ ক্ষেত্রে সে বার বার ফিরতে চাইছে আর মানুষের সঙ্গে সংঘর্ষ বাড়ছে।'

তা হলে উপায়? 'মানুষকে সচেতন হতে বলছি, খবর পেলেই যাচ্ছি, ওদের পিটিয়ে মারতে বারণ করছি। তিস্তার চরে এক সময় হাতি আসত। আজ সেটা পুরো বসতি। হাতি তা হলে কোথায় আসবে? সঙ্গে এত হাইওয়ে, ব্রডগেজ রেললাইন। চিতাবাঘের ক্ষেত্রেও একই সমস্যা' - মন্তব্য রবিকান্তের। ঘটনাচক্রে মহারাষ্ট্র চিতাবাঘ সংরক্ষণে ও হামলা রুখতে রাজ্যভিত্তিক সমীক্ষা চালিয়েছে। কিন্তু এমন উদাহরণ সামান্যই। চিন্তা আরও রয়েছে।

চলতি বছরের ফেব্রুয়ারিতে প্রকাশিত 'জেনেটিক অ্যানালিসিস রিভিল পপুলেশন স্ট্রাকচার অ্যান্ড রিসেন্ট ডিক্লাইন ইন লেপার্ড' শীর্ষক গবেষণাপত্রে বলা হয়েছে, জিনগত সমীক্ষা অনুযায়ী ভারতীয় উপমহাদেশে গত ১২০ থেকে ২০০ বছরে চিতাবাঘ কমেছে প্রায় ৭৫-৯০%। আন্তর্জাতিক বন্যপ্রাণ সংরক্ষণ সংস্থা আইইউসিনেরও বক্তব্য, বিশ্বে চিতাবাঘের আবাস কমেছে প্রায় ৪৯%। চিতাবাঘের দেখা মিলত, আফ্রিকার এমন ৪০% ও এশিয়ার এমন ৫০% এলাকায় এখন তাদের অস্তিত্ব নেই।

বাবুল অবশ্য সাফ বলছেন, 'ভারতে চিতাবাঘের অবলুপ্তির প্রশ্নই নেই। আমাদের লক্ষ্য, সংরক্ষণ জোরদার করে দেশে চিতাবাঘের সংখ্যাটা ১৫ হাজারে নিয়ে যাওয়া। সঙ্গে চোরাচালান আর সংঘর্ষে লাগাম টানতে হবে।'

ভারতে চিতাবাঘ

২০১৪: ৭,৯১০
২০১৮: ১২,৮৫২

সমীক্ষা এলাকা: ৩,৮১,৪০০ বর্গ কিমি বনাঞ্চল
ক্যামেরা ট্র্যাপ: ১৪১ এলাকা, ২৬,৮৩৮ লোকেশন
ক্যামেরাবন্দি এলাকা: ১,২১,৩৩৭ বর্গ কিমি
শ্রমদিবস: ৫,৯৩,৮৮২

** সমীক্ষা শুধুমাত্র ব্যাঘ্র প্রকল্প এলাকায় সীমাবদ্ধ

এই সময় ডিজিটাল এখন টেলিগ্রামেও। সাবস্ক্রাইব করুন, থাকুন সবসময় আপডেটেড। জাস্ট এখানে ক্লিক করুন-