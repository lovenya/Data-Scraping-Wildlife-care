শিলাদিত্য সাহা

দাদা আমায় চিনতে পারছেন? সৌরভ। বার কয়েক গাড়ি চালিয়েছি আপনাদের।
--- তা পারছি। কী প্রয়োজন?
আমার কাছে একটা চিতাবাঘের চামড়া আছে। ওটা বেচতে চাই। একটু ব্যবস্থা করে দেবেন?

হাতে বাবাজি ট্যাটু, চোখে সানগ্লাস। বাড়ির নীচে দাঁড়িয়ে থাকা এমন চেহারার আগন্তুকের বক্তব্য শুনে রীতিমতো চক্ষু চড়কগাছ জয়দীপ কুণ্ডুর। হাতিবাগানের বাসিন্দা, সস্ত্রীক বন্যপ্রাণ সংরক্ষণের কাজে সরকারি ও বেসরকারি ভাবে যুক্ত বহুদিন। এলাকার বাসিন্দারাও বিলক্ষণ জানেন সে কথা। তাই সকাল ১১টার সময় সেই বাড়িতে এসে একজন চিতাবাঘের চামড়া বিক্রি করতে চায়, বিশ্বাস হয়নি গৃহকর্তার। বিষয়টা যাচাই করতে তিনি চামড়া দেখতে চান। তাতেও রাজি সৌরভ। সঙ্গে সঙ্গে হোয়াটসঅ্যাপে ছবি চলে আসে চামড়ার। আর সন্দেহ নেই, সত্যিই চিতাবাঘের চামড়া!

এর পর ফাঁদ পেতে সেই চামড়া নিয়ে সৌরভকে দুপুরে বাড়িতে ডাকেন জয়দীপ। খবর যায় বন দপ্তরেও। ক্রেতা সেজে হাজির হন বনাধিকারিকরা। খানিক দরাদরির পর পাঁচ-সাড়ে পাঁচ ফুটের সেই চামড়া-সহ সেই বিক্রেতাকে হাতেনাতে ধরে গ্রেপ্তার করে বন দপ্তরের ওয়াইল্ডলাইফ ক্রাইম কন্ট্রোল উইং। সৌরভকে চাপ দিতেই সে দাবি করে, চামড়ার মালিক আসলে অন্য লোক। তপোব্রত মজুমদার নামে সেই লোককেও বিনা অনুমতিতে পশুর চামড়া রাখা ও তার বেআইনি ব্যবসার অভিযোগে তার শ্যামবাজারের বাড়ি থেকে গ্রেপ্তার করা হয়। আজ, রবিবার ব্যাঙ্কশাল কোর্টে ধৃতদের পেশ করা হবে।

কী ভাবে জালে পা দিল সৌরভ?

জয়দীপ জানান, সৌরভের পাঠানো চিতাবাঘের চামড়ার ছবি দেখেই তিনি ফোন করেন রাজ্যের প্রধান মুখ্য বনপাল (বন্যপ্রাণ) রবিকান্ত সিনহাকে। তাঁর পরামর্শেই চামড়াটি নিয়ে দুপুর দেড়টা নাগাদ সৌরভকে বাড়িতে আসতে বলেন। আশ্বাস দেন, খদ্দের মিলেছে। এর আগে দুপুর ১টার মধ্যে জয়দীপের বাড়িতে পৌঁছে যান এডিএফও সোমনাথ চট্টোপাধ্যায়। ঠিক দেড়টায় ন্যাপস্যাকে একটি প্লাস্টিক জড়ানো অবস্থায় কালো কাপড়ে সেলাই করা চামড়া নিয়ে হাজির হয় সৌরভ। তাকে বাড়িতে ঢুকিয়ে দরজা বন্ধ করে দেন জয়দীপ। চা খাওয়ানো হয়। এর পরই হিন্দিভাষী খদ্দের সেজে বাড়িতে আসেন দুই বনাধিকারিক। এডিএফও লুকিয়ে দেখতে থাকেন গোটা ঘটনা।

চিতাবাঘের চামড়ার দাম কত?

হিন্দি কথোপকথনে সৌরভ বলে, ২০ লাখ চাই। কেন? এ বার সে স্মার্টফোনে গুগল সার্চ খুলে ভয়েস মেসেজ পাঠায়, ‘লেপার্ড স্কিন প্রাইস’। মুহূর্তের মধ্যে চেক করে বলে, ‘এই দেখুন, ১ লাখ ডলার দাম বলছে। কুড়ি লাখ চাইলাম। তা ছাড়া এসব কেসে পিছনে অনেক মুখ থাকে।’ তাকে বলা হয়, ‘কেনার দাম বলো। আরও মাল থাকলে একসঙ্গে নেব।’ সৌরভ দাবি করে, এই চামড়া বেচার পরেই সে ‘অন্য মাল’ নিয়ে কথা বলবে। শেষে ২ লক্ষে দর নামে। কিছু ক্ষণ পরেই সৌরভ একটি ফোন করতে বাইরে যেতে চায়। তখনই পাশের ঘর থেকে বেরিয়ে আসেন এডিএফও, সঙ্গে জয়দীপের স্ত্রী সুচন্দ্রা, যিনি নিজেও কলকাতার অনারারি ওয়াইল্ডলাইফ ওয়ার্ডেন। ঘিরে ফেলা হয় সৌরভকে, এর পরেই তাকে গ্রেপ্তার করা হয়।

এডিএফও সোমনাথ পরে বলেন, ‘বন দপ্তর দু’জনকে গ্রেপ্তার করেছে, বয়স পঞ্চাশের আশপাশে। চিতাবাঘের চামড়াটিও বাজেয়াপ্ত হয়েছে। কোনও ভাবে চামড়াটি এদের হাতে এসেছিল, না এরা কোনও চক্রের সঙ্গে জড়িত, তা খতিয়ে দেখা হচ্ছে।’ আর জয়দীপের কথায়, ‘যেন সিনেমার মতো। আমি রাজ্যের বন্যপ্রাণ সংক্রান্ত পরামর্শদাতা কমিটির সদস্য। আর আমার বাড়িতেই ছেলেটা চামড়া বেচতে এল? অদ্ভূত!’