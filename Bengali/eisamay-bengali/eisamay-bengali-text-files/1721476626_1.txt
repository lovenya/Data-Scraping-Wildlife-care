এই সময় ডিজিটাল ডেস্ক: ফের প্যাঙ্গোলিনের দেহাংশ পাচারের আগে ধরা পড়ল পুলিশের হাতে। ক্রেতা সেজে ফাঁদ পাততেই সাফল্য পেল বন দফতর। শনিবার জলপাইগুড়ির লাটাগুড়ি রেঞ্জ এলাকার ঘটনা। ঘটনায় গ্রেফতার করা হয়েছে ২ জনকে। বন দফতর সূত্রে খবর, দুবাইয়ে পাচারের আগে ধরা পড়ে বন্যপ্রাণীর দেহাংশ। জলপাইগুড়ি বন দফতর ক্রেতা সেজে ফাঁদ পেতেছিল। উদ্ধার হয়েছে প্যাঙ্গোলিনের চামড়া ও আঁশ।গোপন সূত্রে পাওয়া খবরের ভিত্তিতে চালসা মালবাজার গ্রামীণ জাতীয় সড়কে অভিযান চালান বন দফতরের লাটাগুড়ি রেঞ্জ ও বন্যপ্রাণ অপরাধ দমন শাখার (Wildlife Crime Control Bureau) সদস্যরা। বন দফতরের দাবি, আন্তর্জাতিক বাজারে চোরা পথে এই আঁশ বিক্রি হত প্রায় ১০ লাখ টাকায়। ঘটনার তদন্ত শুরু হয়েছে। ধৃতদের জেরা করে ঘটনায় আর কে কে যুক্ত রয়েছে খতিয়ে দেখা হচ্ছে বলে জানিয়েছে রাজ্য বন দফতর৷ ঘটনায় ধৃত ২ জনকে রবিবার জলপাইগুড়ি জেলা ও দায়রা আদালতে তোলা হয়।

ট্রাকের মধ্যে পশুর হাড়গোড়! জলপাইগুড়িতে শোরগোল

জানা গিয়েছে, শনিবার বনদফতরের লাটাগুড়ি রেঞ্জ আধিকারিক শুভ্রশঙ্খ দত্ত ও Wildlife Crime Control Bureau-র কলকাতা সার্কেলের আধিকারিকরা ক্রেতা সেজে অভিযান চালান। মালবাজারগ্রামী সড়কের কুর্তি সেতু সংলগ্ন এলাকায় প্যাঙ্গোলিনের চামড়া বিক্রি করতে মোটর বাইকে করে হাজির হয় দুই যুবক। সে সময় হাতেনাতে দু’জনকে গ্রেফতার করে বন বিভাগ। পুলিশ জানিয়েছে, ধৃতদের একজন আনন্দ বারলা, তার বাড়ি সাইলি চা বাগানে এবং অপরজন রানিচেরা চা বাগানের বাসিন্দা নেওলা ভেংরা। ধৃতদের মোবাইল ফোন বাজেয়াপ্ত করা হয়েছে। পাওয়া গিয়েছে বেশ কিছু নথিও।

এর আগে গত ২১ নভেম্বর একই ভাবে শিলিগুড়ির বৈকুণ্ঠপুর বন বিভাগের শারুগারা রেঞ্জ এলাকার ক্রেতা সেজে অভিযান চালিয়ে প্রায় ২১০০ কিলোগ্রাম প্যাঙ্গোলিনের আঁশ উদ্ধার করেছিল বন দফতর। সে বার হরিণের চামড়াও উদ্ধার হয়েছিল। তার আগের দিন উদ্ধার হয়েছিল কচ্ছপ।

জলপাইগুড়ির পর এবার মালবাজার শহরে ভালুক! বাড়ছে আতঙ্ক
বন দফতর সূত্রে জানা গিয়েছিল, সে বারও গোপন সূত্রে খবর পেয়ে ভোররাতে ওদলাবাড়ি বাইপাস এলাকায় অভিযান চালাচ্ছিলেন বন দফতরের কর্মী আধিকারিকেরা। পাচারকারীদের মধ্যে দু'জন তখনই পালিয়ে গেলেও বিষ্ণু জৈন নামে একজন ধরা পড়ে। তার কাছ থেকেই একটি হরিণের চামড়া ও প্যাঙ্গোলিনের আঁশ উদ্ধার করা হয়। বন দফতর সূত্রে খবর, উদ্ধার হওয়া হরিণের চামড়াটির দৈর্ঘ্য প্রায় ১৫৫ সেন্টিমিটার। এ ছাড়া প্রায় ২ কিলো ১০০ গ্রাম প্যাঙ্গোলিনের আঁশ পাওয়া গিয়েছে।
প্রাথমিক তদন্তের পর বন দফতর মনে করছে অসম থেকে নেপালে পাচারের উদ্দেশ্যে ওগুলি এ রাজ্যে নিয়ে আসা হচ্ছিল।