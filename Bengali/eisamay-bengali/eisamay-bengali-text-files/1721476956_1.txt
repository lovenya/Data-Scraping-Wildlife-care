এই সময় ডিজিটাল ডেস্ক: বেনজির ঘটনা! এমন নজিরবিহীন কাণ্ড বোধ হয় এই দুনিয়ার কোনও ওয়াইল্ড লাইফ সংস্থারই নজরে আসেনি। নজরে আসেনি হয়তো এই বিশ্বের কোনও প্রান্তের কোনও কোনও দেশের মানুষের। ঠিক এমনই এক কাণ্ড ঘটল অস্ট্রেলিয়ায়। যা শুনলে হয়তো যে কারও চোখ চড়কবৃক্ষে উঠতে পারে!ফেসবুকে অস্ট্রেলিয়ার এক ওয়াইল্ড লাইফ সংস্থা একটি ছবি পোস্ট করেছেন। সেই ছবিটি আদতে একটি বাচ্চা পাইথন সাপের। কিন্তু নজরকাড়ার বিষয়টি হল সেই বাচ্চা পাইথনের তিনটি চক্ষু। আর সেই ছবিটিই এখন নেটপাড়ায় রীতিমতো ভাইরাল।



অস্ট্রেলিয়ার আর্নহেম হাইওয়েতে ওই শিশু পাইথনটি নজরে আসে Northern Territorry Parks and Wildlife-এর। ৪০ সেন্টিমিটার সাপটির অতিরিক্ত আর একটি চোখ লক্ষ্য করা গিয়েছে। তবে খাদ্যের সন্ধানে এদিক সেদিক ছুটে বেড়াতে গিয়ে মৃত্যু হয়েছে ওই ছোট্ট সাপের।

সাপ বিশেষজ্ঞ ব্রাইয়ান ফ্রাই-এর কথায়, "আমি আগে কখনও তিন চোখের সাপ দেখিনি! তবে আমাদের ল্যাবে দুই মস্তক বিশিষ্ট কোবরা পাইথন রয়েছে।"