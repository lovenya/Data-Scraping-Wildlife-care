এই সময় ডিজিটাল ডেস্ক: হনুমানের তাণ্ডবে তটস্থ বেলঘরিয়া। স্থানীয় এক কিশোরকে আক্রমণ করার পর থেকে এলাকাজুড়ে সৃষ্টি হয়েছে আতঙ্ক। ফলে বাড়ি ছেড়ে বেরোতে পারছেন না শঙ্কিত বাসিন্দারা।

হনুমানের উপদ্রবে তীব্র ভীতির শিকার উত্তর ২৪ পরগনার বেলঘরিয়া থানার অধীনস্থ মানসবাগ অঞ্চল। স্থানীয় বাসিন্দাদের দাবি, গত রবিবার থেকে প্রায় ২৫টি হনুমানের বিশাল দল ঢুকে পড়েছে মানসবাগ এলাকায়। অঞ্চলের বিভিন্ন আবাসনে ঢোকার চেষ্টা করছে হনুমানগুলি৷ ঘরের বাইরে সাজানো ফুলের টব থেকে গাছপালা হনুমানের দাপটে লন্ডভন্ড হচ্ছে।

রবিবার স্থানীয় এক কিশোরের উপর ঝাঁপিয়ে পড়ে কয়েকটি হমুমান। ঘটনায় সে আহত হয়েছে বলে জানা গিয়েছে। এর ফলে আরও আতঙ্ক বেড়েছে এলাকায়৷

মানসবাগের বাসিন্দারা বর্তমানে এমনই আতঙ্কিত যে, দিনদুপুরে বাড়ি ছেড়ে বের হতেও তাঁরা ভয় পাচ্ছেন৷ মুশকিলে পড়েছে স্কুল যাতায়াতের পথে পড়ুয়ারাও। বিষয়টি স্থানীয় থানায় জানিয়ে প্রতিকারের আশায় এলাকাবাসী।