এই সময় ডিজিটাল ডেস্ক: গুজরাট গির অভয়ারণ্যের অন্তত ১৪টি পূর্ণবয়স্ক সিংহকে মঙ্গলবার খাঁচাবন্দি করে সরানো হল সংলগ্ন কেয়ার সেন্টারে। সেখানে তাদের কিছুদিন পর্যবেক্ষণে রাখা হবে। রাজ্য বনদফতরের এক আধিকারিক জানান, কয়েকটি সিংহশাবক হঠাত্‍‌ই অসুস্থ হয়ে পড়ে। তার জন্যই স্বাস্থ্যপরীক্ষায় পূর্ণবয়স্ক সিংহগুলিকে জসধর কেয়ার সেন্টারে সরানো হয়েছে।

জুনাগড় বন্যপ্রাণী চক্রের মুখ্য বন সংরক্ষক ডিটি ভাসাভাদা জানান, অসুস্থ শাবকদের একটি প্রোটোজোয়ান পরজীবী বাবেসিয়া সংক্রমণের শিকার। অন্য দু'টি শাবক রক্তাল্পতায় ভুগছে। 'বাবেসিয়া' হল ক্যানাইন ডিস্টেম্পার ভাইরাস (CDV)।

২০১৮ সালে এই সিডিভি ছাড়াও ব্যাক্টেরিয়াল সংক্রমণে গির অভয়ারণ্যের ৩৪টি সিংহ মারা যায়। কেয়ার সেন্টারে তুলে নিয়ে যাওয়া ১৪টি সিংহ প্রাণঘাতী সিডিভি সংক্রমণের শিকার কি না, সে বিষয়ে স্পষ্ট করে কিছু জানাননি মুখ্য বনসংরক্ষক। তাঁর কথা অনুযায়ী, চারটি সিংহ অসুস্থ। তবে, একটি শাবক যে বাবেসিয়ায় আক্রান্ত তা তিনি নিশ্চিত করেছেন।

১০টি সিংহ মরতে বসেছে বলে সংবাদমাধ্যম যে খবর করেছে, তা তিনি অস্বীকার করেন। ভাসাভাদার কথায়, আমি আপনি আশ্বস্ত করে বলছি, সম্প্রতি একটি সিংহও সিডিভি সংক্রমণে মারা যায়নি। সিংহের মৃত্যুর যে খবর মিডিয়ায় ছড়িয়েছে, তা-ও ঠিক নয়। কোনও একটি সিংহ অসুস্থ হলে, আমরা আশপাশের সমস্ত সিংহকে খাঁচাবন্দি করে, কেয়ার সেন্টারে নিয়ে যাই। একসঙ্গে সেখানে রাখার জন্য। অসুস্থ সিংহ সুস্থ না-হওয়া পর্যন্ত বাকিদেরও ছাড়া যায় না। ১৪টির মধ্যে একটি সিংহী বার্ধক্যজনিত সমস্যায় ভুগছে বলে তিনি জানিয়েছেন।

২০১৫ সালের শুমারি অনুযায়ী, গির অরণ্যে ৫২৩ সিংহ ছিল। বর্তমানে কমপক্ষে ৬০০ সিংহ রয়েছে।