এই সময় ডিজিটাল ডেস্ক: ফের উদ্ধার হল বন্যপ্রাণীর দেহাংশ। এ বার চিতা বাঘের চামড়া। সঙ্গে ছিল প্যাঙ্গোলিনের আঁশও। ভুটান থেকে চিতাবাঘের চামড়া মুম্বই পাচার হওয়ার আগেই গ্রেফতার করা হল ২ পাচারকারী। উদ্ধার হল চিতা বাঘের চামড়া ও প্যাঙ্গোলিনের আঁশ। মঙ্গলবার রাতে জলপাইগুড়ি বন বিভাগের লাটাগুড়ি রেঞ্জের আধিকারিকরা অভিযান করে। তাতেই এই সাফল্য এসেছে।

পুলিশ জানিয়েছে, ধৃত অনিল নায়েক ও প্রসাদ ওঁরাও জলপাইগুড়ি জেলার ডুয়ার্সে এলাকার নাগরাকাটা ও নয়া সাইলি চা বাগান এলাকার বাসিন্দা। বুধবার ধৃতদের জলপাইগুড়ি জেলা ও দায়রা আদালতে তোলা হয়।সজারুর দেহাংশ নিয়ে ধরা পড়ল দুই পাচারকারী

বন দফতর সূত্রে জানা গিয়েছে, আগেই গোপন সূত্রে খবর পাওয়া গিয়েছিল যে, চিতা বাঘের চামড়া ও প্যাঙ্গোলিনের আঁশ পাচার করা হচ্ছে। জলপাইগুড়ি বন বিভাগ সেই খবর পেয়ে ফাঁদ পেতেছিল। চোরা চালানকারীদের ফোনে ২০ লাখ টাকার টোপ দেওয়া হয়েছিল পুলিশ ও বন দফতরের আধিকারিকদের তরফ থেকে। সেই অনুযায়ী চোরা চালানকারীদের বাতাবাড়ি এলাকায় ডেকে পাঠান হয় পাচারের সামগ্রী-সহ। সেখানেই পাচারকারীদের হাতে নাতে ধরে ফেলেন জলপাইগুড়ি বন বিভাগের কর্মীরা।

বন বিভাগের দাবি, প্রাথমিক জেরায় ধৃতরা জানিয়েছে চিতা বাঘের চামড়া ও প্যাঙ্গোলিনের আঁশ ভুটানের জঙ্গল থেকে আনছিল তারা। মনে করা হচ্ছে পাচারকারীদের সঙ্গে ভুটানের যোগাযোগ রয়েছে। সেই সুবাদে ভুটান থেকে ডুয়ার্স হয়ে মুম্বইয়ে পাচার করা হচ্ছিল চিতা বাঘের চামড়া ও প্যাঙ্গোলিনের আঁশ।

ফের এক BJP নেতার ঝুলন্ত দেহ উদ্ধার, উত্তেজনা আলিপুরদুয়ারে

গত দু’মাসে একাধিক অভিযান চালিয়ে পাচারকারীদের ছক ভেস্তে উদ্ধার হয়েছে নানা প্রাণীর দেহাংশ। এ বারও এক পাচার চক্রের ছক ভেস্তে দিল বন বিভাগ। জলপাইগুড়ি বনবিভাগের লাটাগুড়ি রেঞ্জের রেঞ্জার শুভ্রশঙ্খ দত্ত বলেন, ‘গোপন সূত্রে খবর পেয়েই পাচারকারীদের ধরতে ফাঁদ পাতা হয়। সেখান থেকেই গ্রেফতার করা হয়।’

গত ১২ ডিসেম্বরও জলপাইগুড়ি বন দফতর ক্রেতা সেজে ফাঁদ পাতে। সেবারও ধরা হয় দুই ব্যক্তিকে। তখনও উদ্ধার হয় প্যাঙ্গোলিনের চামড়া ও আঁশ। গোপন সূত্রে পাওয়া খবরের ভিত্তিতে চালসা মালবাজার গ্রামীণ জাতীয় সড়কের অভিযান চালান বন দফতরের লাটাগুড়ি রেঞ্জ ও বন্যপ্রাণ অপরাধ দমন শাখার (Wildlife Crime Control Bureau) সদস্যরা। বন দফতরের দাবি, আন্তজার্তিক বাজারে চোরা পথে এই আঁশ বিক্রি হত প্রায় ১০ লাখ টাকায়।

তার আগে গত ২১ নভেম্বর একই ভাবে শিলিগুড়ির বৈকুণ্ঠপুর বন বিভাগের শারুগারা রেঞ্জ এলাকার ক্রেতা সেজে অভিযান চালিয়ে প্রায় ২১০০ কিলোগ্রাম প্যাঙ্গোলিনের আঁশ উদ্ধার করেছিল বন দফতর। সে বার হরিণের চামড়াও উদ্ধার হয়েছিল। তার আগের দিন উদ্ধার হয়েছিল কচ্ছপ।