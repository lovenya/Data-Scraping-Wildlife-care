এই সময় ডিজাটাল ডেস্ক: আফ্রিকার মারা নদীতে শতাধিক মাছ মরে যাওয়ার ঘটনাকে কেন্দ্র করে গবেষণায় উঠে এল এক চাঞ্চল্যকর তথ্য। নদীতে মাছ মরে যাওয়ার পিছনে রয়েছে জলহস্তিদের কুকীর্তি! বিজ্ঞানীদের রিপোর্ট বলছে, নদীতে প্রচুর জলহস্তি থাকার ফলেই নদীতে মাছ বেশিদিন বাঁচছে না। কারণ, তাদের বর্জ্যপদার্থ ও জলে তাদের অবাধ চলাফেরা মাছেদের গতিকে রোধ করছে।দ্য ক্যারি ইনস্টিটিউট অফ ইকোসিস্টেম স্টাডিজের ইকোলজিস্ট ইম্মা রোজি যেমন জানিয়েছেন, মারা নদীতে বসবাসকারী জলহস্তিদের ওজন মিলিয়ে জলের আয়তন অনেক কমে যাচ্ছে। এছাড়া প্রতিদিন তাদের মল-মূত্রত্যাগের ফলে নদীর জল দূষিত হচ্ছে। কমে যাচ্ছে অক্সিজেনের পরিমান ও পুষ্টিকর খাবার।

৩ বছরের সমীক্ষা বলছে, নদীতে মোট ১৭১টি জলহস্তি বসবাস করে। বিশেষত, নদীর মাঝখানে একসঙ্গে থাকতে ভালোবাসে জলহস্তিরা। ঘন্টার পর ঘন্টা জলেই থাকে, ফলে নির্গত মল-মূত্র সবই জলের সঙ্গে মিশে যায়। বর্জ্যপদার্থের মধ্যে যে ব্যাকটেরিয়া থাকে, সেগুলি নদীর জলের অক্সিজেনের পরিমান কমিয়ে দেয়। মিথেন, হাইড্রোজেন সালফায়েড, অ্যামোনিয়া, কার্বন-ডি-অক্সাইডের মতো বিষাক্ত গ্যাস জলের সঙ্গে মিশে মাছেদের পক্ষে অত্যন্ত অস্বাস্থ্যকর পরিবেশ তৈরি করে। এছাড়া খাবারের অভাবেও মাছেরা মারা যাচ্ছে বলে জানা গিয়েছে।