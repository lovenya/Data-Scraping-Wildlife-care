এই সময় ডিজিটাল ডেস্ক: গাছের মাথা থেকে সমুদ্রের তলদেশ --- সব জায়গাতেই বিপন্ন বন্যপ্রাণ।

বুধবার ইন্টারন্যাশনাল ইউনিয়ন ফর দ্য কনজার্ভেশন অফ নেচার (আইইউসিএন) বিপন্ন বন্যপ্রাণের যে রেড লিস্ট প্রকাশ করেছে, তাতে রয়েছে ভয়াবহ বিপদের বার্তা। দেখাযাচ্ছে, বাঁদর থেকে রাইনো রে--- বিশ্বের এক-তৃতীয়াংশ প্রাণীই প্রবল সঙ্কটের মুখে রয়েছে। আর এই বিপদের নেপথ্যে রয়েছে কোনও প্রাকৃতিক কারণ নয়, একমাত্র মানুষের নির্বিচারে বন ও পশুনিধনই। এমন কোনও দেশ নেই যেখানে এই প্রবণতা নেই। এবং ভারতও তার ব্যতিক্রম নয়, কারণ বন্যপ্রাণ সংরক্ষণ নিয়ে সচেতনতা এখনও এখানে তেমন ভাবে গড়ে ওঠেনি।

রেড লিস্ট বলছে, মানুষের এই নিষ্ঠুরতা ও হঠকারিতার ফলে অন্তত সাতটি প্রাইমেট (বাঁদরগোত্রীয়) প্রাণীর অস্তিত্ব বিপদের মুখে পড়ছে। এদের মধ্যে ছ’টিই পশ্চিম আফ্রিকার বাসিন্দা। মাংসের জন্য (বুশমিট) নির্বিচারে শিকার করা হয় এই প্রাইমেটদের। দুই প্রজাতির সামুদ্রিক রে-ও অতিরিক্ত শিকারের ফলে অবলুপ্তির আশঙ্কায় প্রহর গুনছে। মেক্সিকো থেকে জাপান--- সর্বত্রই নদীজলের প্রাণীরা বিপুল ভাবে ক্ষতিগ্রস্ত হচ্ছে। এর পিছনে রয়েছে যত্রতত্র বাঁধ তোলা, স্বাদু জলের অত্যধিক ব্যবহার এবং নদীদূষণ। মাদাগাস্কার বা আমেরিকায় আবার নির্বিচারে বৃক্ষনিধন ডেকে আনছে পশুদের বিপদ। ট্রলার দিয়ে অতিরিক্ত শিকারের ফলে সামুদ্রিক বন্যপ্রাণও সঙ্কটাপন্ন।

প্রকাশিত তথ্যপঞ্জি শুধু হিমশৈলের আগা মাত্র। এ বছরের রেড লিস্টে নতুন ৯,০০০টি প্রজাতি যোগ করা হয়েছে, যার ফলে রেড লিস্টের মোট প্রজাতির সংখ্যা দাঁড়িয়েছে ১,০৫,৭৩২-য়। সবচেয়ে আশঙ্কার কথা হল, সংরক্ষণের নিরিখে এদের মধ্যে একটি প্রজাতিরও উন্নতি গত কয়েক বছরে ঘটানো সম্ভব হয়নি। বরং, বেশ কিছু প্রজাতির অবস্থা আরও খারাপ হয়েছে দিনে দিনে। এ তো তাও গেল নথিভুক্ত প্রজাতির কথা, যাদের পরিস্থিতি জানা সম্ভব হয়েছে। আরও অসংখ্য প্রাণী রয়েছে, রেড লিস্টে যাদের নথিভুক্ত করা সম্ভব হয়নি। তাদের পরিস্থিতি কেমন, কারও জানা নেই।