এই সময় ডিজিটাল ডেস্ক: একসঙ্গে ক্যামেরাবন্দি হল পাঁচটি ক্যুগার। ক্যালিফোর্নিয়ার এল ডোরাডো জাতীয় উদ্যান লাগোয়া একটি গ্রামে দেখা গিয়েছে এই দৃশ্য। জীববিজ্ঞানীদের চোখে এই দৃশ্য অত্যন্ত তাৎপর্যপূর্ণ। কারণ মাউন্টেন লায়ন বা ক্যুগার একা থাকতেই ভালোবাসে। জোড়ায় কখনও-সখনও দেখা গেলেও পাঁচটি ক্যুগারের একসঙ্গে থাকার দৃশ্য তাই রীতিমতো অবাক করেছে বন্যপ্রাণ নিয়ে কাজ করা বিশেষজ্ঞদের।

ক্যালিফোর্নিয়ার মৎস্য এবং বন্যপ্রাণ বিভাগের মুখপাত্র পিটার টিরা জানিয়েছেন, ‘আমরা এই ভিডিয়ো ফুটেজ এবং ফুটেজ থেকে নেওয়া স্টিল ছবি কয়েকজন বন্যপ্রাণ নিয়ে কাজ করা জীববিজ্ঞানীকে দেখিয়েছি। তাঁরা কেউই এক সঙ্গে এতগুলি ক্যুগার দেখেননি।’ তাই বিষয়টিকে বিরল হিসেবেই ব্যাখ্যা করেছেন পিটার।

এর কারণ হিসেবে তিনি জানিয়েছেন, ক্যুগার আত্মগোপনের জীবনযাপনেই অভ্যস্ত। এরা নিজেদের এলাকায় একা থাকতেই পছন্দ করে। জন্মানোর পর মায়ের সঙ্গে এক বছর থাকার পরই এরা নিজেদের এলাকা বেছে নেয়। ছোটবেলা এবং প্রজননের সময় ছাড়া একসঙ্গে একাধিক ক্যুগার সাধারণত দেখা যায় না। মানুষকে এড়িয়ে চলা ক্যুগার একাই শিকার করে। প্রিয় খাবার হরিণ। আর একটা বৈশিষ্ট্য রয়েছে এই প্রাণীদের। তা হল নিজেদের এলাকায় অন্য কোনও প্রতিদ্বন্দ্বীকে ঢুকতে দেয় না তারা।

সে দিক থেকে দেখতে হলে ফুটেজটি অত্যন্তই প্রাসঙ্গিক। ফুটেজে দেখা যাচ্ছে পাঁচটি ক্যুগারের মধ্যে একটি অন্যদের চেয়ে বড়। পিটারের মতে সেটি সিংহী। তবে ক্যুগারগুলি একই দলের, এমনটা মানতে চাননি পিটার। তাঁর মতে পাঁচটি ক্যুগারের বয়সের পার্থক্য হয়েছে। সিংহীটির বয়স ২ বছরের মতো। বাকিগুলির বয়স এক থেকে দেড় বছরের মধ্যে। তাই সেগুলি ওই সিংহীর সন্তান হওয়া সম্ভব নয়। ঠিক কী কারণে সেগুলি একসঙ্গে ছিল, তা খতিয়ে দেখা হচ্ছে, এমনটাই জানিয়েছেন পিটার।