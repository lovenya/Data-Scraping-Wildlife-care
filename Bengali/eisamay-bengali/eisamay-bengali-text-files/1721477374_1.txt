রূপক মজুমদার, বর্ধমান
হিট ওয়েভে কাহিল পশুপাখিরাও। এই অবস্থায় বর্ধমানের রমনাবাগানের বর্তমান বাসিন্দাদের জন্য তৈরি হয়েছে বিশেষ ডায়েট চার্ট। গরমে নাকাল জীবজন্তুদের জন্য ব্যবস্থা করা হয়েছে গ্লুকোজ়, ওআরএস সমেত বিশেষ পানীয়র। রোদের প্রকোপ এড়াতে বেশকিছু এনক্লোজ়ারের উপরে দেওয়া হয়েছে খড়ের বিচুলি। মাঝেমধ্যে সেই খড়ে দেওয়া হচ্ছে ঠান্ডা জল। একইসঙ্গে প্রাণীদের উপর দিনসভা নজর রাখছেন চিড়িয়াখানার চিকিৎসক ও কর্মীরা।আলাদাই খাতির পাচ্ছে রমনাবাগানের একমাত্র ভাল্লুক। ওআরএস মেশানো ঠান্ডা পানীয় তো রয়েছেই, সর্বক্ষণ তাকে রাখা হচ্ছে ফ্যান চালিয়ে। কারণ, এই গরমে অল্পতেই ভাল্লুক অসুস্থ হয়ে পড়তে পারে বলে জানিয়েছেন রমনাবাগানের প্রাণী চিকিৎসকরা। ভাল্লুকের খাবারে মধুর পরিমাণ কমিয়ে বাড়ানো হয়েছে তরমুজের পরিমাণ। কোনও ভাবে শরীরে যাতে জলের ঘাটতি না হয় সেদিকে নজর রাখা হচ্ছে। যদিও এখনও রমনাবাগানে তীব্র গরমে সে ভাবে কোনও বন্যপ্রাণ অসুস্থ হয়ে পড়েনি।

চিতাবাঘের এনক্লোজ়ারে জল স্প্রে করে ভিজিয়ে রাখা হচ্ছে চিতাবাঘদের। চিড়িয়াখানার দু'টি জায়গায় তিনটি কুমির রয়েছে। তাদের জন্য তৈরি জলাধারের জল শুকিয়ে যাচ্ছে প্রচণ্ড গরমে। কোনও ভাবেই জলের অভাবে যাতে কুমিরদের সমস্যায় পড়তে না হয় সেজন্য চালানো হচ্ছে পাম্প। নিয়ম করে দিনে দু'বার পাম্প চালিয়ে জল দেওয়া হচ্ছে। এক বনকর্মী বলেন, 'আসলে শুধু জল কমে যাচ্ছে বলেই জল দেওয়া হচ্ছে এমনটাও নয়। জলও গরম হয়ে যাচ্ছে। মাঝেমধ্যে জল দিয়ে দিলে জলের স্বাভাবিক তাপমাত্রা বজায় রাখা হচ্ছে।' একই ভাবে নজর রাখা হয়েছে পাঁচটি ময়ূর, হরিণ, ইমু পাখি সহ অন্যান্য পাখির উপরেও।

Alipore Zoo : গরমে দই, তরমুজ, ওআরএস-এ পরিচর্যা চিড়িয়াখানার বাসিন্দাদের

অতিরিক্ত জেলা বন আধিকারিক সোমনাথ চৌধুরী বলেন, 'গরমে যাতে কোনও ভাবেই কোনও বন্যপ্রাণ অসুস্থ হয়ে না পড়ে তারজন্য সমস্ত ব্যবস্থা করা হচ্ছে। এখন পানীয় জলের সঙ্গে গ্লুকোজ় এবং ওআরএস দেওয়া হচ্ছে সমস্ত পশুপাখিকে। শরীরকে ঠান্ডা করতে সকাল সকাল চিতাবাঘের এনক্লোজ়ারের বাইরে থেকে পাইপে করে জল দিয়ে স্নান করানো হচ্ছে ওদের। পশুপাখিদের ছাউনির খড় দিয়ে ঢেকে দেওয়া হয়েছে, যাতে রোদের প্রখর তাপে তারা কষ্ট না পায়। এনক্লোজ়ারের ভিতরে স্প্রিঙ্কলার মেশিনের মাধ্যমে জল ছিটিয়ে ভিজিয়ে রাখা হচ্ছে। অভয়ারণ্যের ভিতরে পুকুরগুলোয় এই গরমে জল শুকিয়ে যাচ্ছে। তাই মোটর চালিয়ে পর্যাপ্ত জল ভরে দেওয়া হচ্ছে নিয়মিত যাতে কুমিরদের কোনও সমস্যা না হয়। বনকর্মী থেকে চিকিৎসকরাও সজাগ রয়েছেন।' উল্লেখ্য, গরমের প্রকোপে এখন সে ভাবে ভিড়ও হচ্ছে না রমনাবাগানে।