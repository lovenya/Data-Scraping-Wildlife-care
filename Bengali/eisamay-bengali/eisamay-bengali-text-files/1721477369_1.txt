এই সময়, আসানসোল: পুলিশি অভিযানে উদ্ধার হলো দুষ্প্রাপ্য সরীসৃপ টোকে গেকো। শনিবার গোপন সূত্রে খবর পেয়ে আসানসোল দক্ষিণ থানার পুলিশ হানা দেয় বার্নপুর-আসানসোল রোডের একটি হোটেলে। সেখান থেকেই উদ্ধার করা হয় সরীসৃপটিকে। গ্রেপ্তার করা হয়েছে ৫ জনকে। ধৃতদের নাম মহেশ ঘাষি, সুজিত সিনহা, মহম্মদ সালাউদ্দিন, মুস্তাকিম মণ্ডল ও সফিকুল লস্কর। মহেশ ও সুজিত বার্নপুর এবং বাকি তিন জনের বাড়ি উত্তর ২৪ পরগনায়। প্রাণীটিকে পাচারের পরিকল্পনা ছিল বলে অভিযোগ। রবিবার আসানসোল জেলা আদালতে পেশ করা হলে ধৃতদের ৫ দিনের পুলিশ হেফাজতের নির্দেশ দেন বিচারক।আদালতের নির্দেশে টোকে গেকোটিকে তুলে দেওয়া হয়েছে বন দপ্তরের হাতে। পশ্চিম বর্ধমানের ডিএফও অনুপম খান বলেন, ‘প্রাণীটিকে জঙ্গলে ছেড়ে দেওয়ার নির্দেশ দিয়েছে আদালত। আমরা ওর স্বাস্থ্য খতিয়ে দেখে জঙ্গলে ছেড়ে দেবো। তবে কোন জঙ্গলে ছাড়া হবে তা গোপন রাখা হবে।’ বন দপ্তর সূত্রে জানা গিয়েছে, টোকে গেকো গিরগিটির চামড়া, মাংস মূলত ওষুধ তৈরির জন্য ব্যবহৃত হয়। বিপুল চাহিদার কারণে এশিয়ার বহু দেশে এই প্রজাতির গিরগিটি প্রায় নিশ্চিহ্ন হওয়ার মুখে। আন্তর্জাতিক বাজারে এর দামও আকাশছোঁয়া।

এসিপি (সেন্ট্রাল-১) বিশ্বজিৎ নস্কর জানান, আসানসোল দক্ষিণ থানার অন্তর্গত পুলিশ ফাঁড়ির ইন-চার্জ সঞ্জীব দে-র কাছে খবর আসে পুলিশ লাইনের উল্টো দিকে বার্নপুর রোডের একটি হোটেলে জনাকয়েক যুবক এসেছে। পুলিশ জানতে পারে, ওই যুবকেরা নিষিদ্ধ কিছু বিক্রির জন্য হোটেলে ঘরভাড়া নিয়েছে। এর পর ওসির নেতৃত্বে একটি দল ওই হোটেলে হানা দিয়ে ৫ জনকে গ্রেপ্তার করে। তাদের জেরা করে প্রাণীটিকে বিক্রির কথা জানা যায়। উদ্ধার করা হয় ওই গিরগিটিটিকে। তদন্তকারীরা জানিয়েছেন, টোকে গেকোটিকে পাওয়া গেল কী ভাবে, আর বিক্রির জন্য কোথায় নিয়ে যাওয়া হচ্ছিল তা ধৃতদের জিজ্ঞাসাবাদ করে জানবে পুলিশ।