চিত্রদীপ চক্রবর্তী

হারিয়ে গিয়েছে জঙ্গলের সীমানা। তাই পথ হারিয়েছে বনের পশুরাও।

শিলিগুড়ি শহর ঘিরে আধুনিকতার ছুতোয় জমি মাফিয়াদের দাপটে এখন প্রাণান্তকর অবস্থা বন্যপ্রাণীদের। আড়ে-বহরে শিলিগুড়ি শহরের পরিধি ক্রমাগত বাড়তে থাকায় কেবলমাত্র দক্ষিণ দিক বাদে কোনও লক্ষ্মণরেখা না-মেনেই জঙ্গলকে গিলে নিচ্ছে মানুষের বসতি। অবস্থা এতই শোচনীয় যে বৈকুণ্ঠপুর ফরেস্টে পিকনিক নিষিদ্ধ করেছে বনদপ্তর। ওই রেঞ্জের ডিএফও উমা রানির বক্তব্য, ‘জঙ্গলের বিভিন্ন এলাকায় পিকনিক বন্ধ করতে পুলিশের সাহায্য নেওয়া হচ্ছে। তা ছাড়া বনরক্ষা বাহিনীকেও নজর রাখার জন্য বলা হয়েছে।’

মাত্র কয়েক বছর আগেও শিলিগুড়ি শহর লাগোয়া জায়গা হিসেবে দেখা হত আশিঘর কলোনিকে। সেখানে বাম জমানার শেষ দিকে একটি বড় ব্রিজ তৈরি করা হয়। মূলত তার পর থেকেই বাড়তে থাকে জমির দাম। এখন রাস্তা লাগোয়া জমির দাম বেড়ে দাঁড়িয়েছে দু’ থেকে তিন লাখ টাকা কাঠা। বন্যপ্রাণী এবং পরিবেশ সচেতন সাহিত্যিক গৌরীশঙ্কর ভট্টাচার্য গত ৩৫ বছর ধরে ঘুরে বেরিয়েছেন এ সব জঙ্গল এলাকায়। তাঁর বক্তব্য, ‘বিপর্যয়ের জন্য দায়ী রিসর্ট কালচার। জঙ্গলের ভিতর রিসর্ট তৈরির ব্যবসা শুরু হয়েছে গত দশ বছর ধরে। জঙ্গলের অবস্থা এখন দাঁড়িয়েছে টেকো মাথার মতো। বনের পশুরা মানুষের দাপটে খাবার না পেয়ে চলে আসছে বসতি এলাকায়। দুর্ভাগ্যের বিষয় হলেও এটাও আমাদের দেখতে হয়েছে, পথ হারানো হাতি চলে এসেছে শহরের মাঝে সেবক রোডের শপিং মলের কাছে। এ রকম চলতে থাকলে কয়েক বছরের মধ্যে জঙ্গল বলে আর কিছু থাকবে না।’

পরিবেশ সংগঠন ন্যাফ-এর কর্তা অনিমেষ বসুর কথায়, ‘বন্যপ্রাণী এবং মানুষের সঙ্ঘাতের ঘটনায় পরিসংখ্যানের দিক থেকে উত্তরবঙ্গ, বিশেষ করে শিলিগুড়ি এখন প্রথম সারিতে। পরিস্থিতি নিয়ন্ত্রণের বাইরে চলে গিয়েছে। জেলা ভাগ থাকায় দক্ষিণ দিকে জলপাইগুড়ির দিকেই একমাত্র শহর বাড়তে পারছে না। বাকি বাগডোগরার দিকে এবং সুকনা এবং বৈকুণ্ঠপুরের দিকে দ্রুত শহর বেড়ে চলেছে। একই অবস্থা রঙটঙ পর্যন্ত। এ সব জায়গায় বেআইনি ভাবে বহুতল লজ বানানো হয়েছে।’

গত দশ বছরে শিলিগুড়ি শহরের সীমানা বাড়ছে মূলত তিনটি দিকে। একটি বাগডোগরা হয়ে নকশালবাড়ি, পানিট্যাঙ্কি পর্যন্ত। সেখানেও হাতি চলাচলের করিডর দখল হয়ে যাওয়ায় মূল রাস্তায় উঠে আসছে হাতির দল। আবার দার্জিলিঙ মোড় থেকে দাগাপুর পর্যন্ত এগিয়ে গিয়েছে দোকান এবং বসতি। আর গজলডোবা নতুন করে গড়ে তোলার পর এবং নেপালি বস্তির দিক দিয়ে সাহুডাঙ্গি পর্যন্ত নতুন রাস্তার ফলে শহর অনেকটাই এগিয়ে গিয়েছে ওই দিকে। স্থানীয় বাসিন্দাদের বক্তব্য, নতুন রাস্তা হওয়ায় জমির দাম এক লাফে বেড়ে গিয়েছে। সেই সুযোগে প্রভাবশালী জমি মাফিয়ারা তাদের সাম্রাজ্য বাড়িয়ে নিয়েছে। কয়েক মাস আগে মুখ্যমন্ত্রী এই সব এলাকায় জমি মাফিয়াদের গ্রেপ্তারের নির্দেশ দিয়েছিলেন। কিন্তু দু’এক মাস তৎপরতা দেখানোর পর সেই অভিযান বন্ধ।

হিসেব বলছে, যে তিনটি দিকে শহর বহরে বেড়েছে, সেই তিনটি জায়গাই মূল শহর থেকে দশ কিলোমিটার দূরে। ফলে এক দিক বন্ধ থাকলেও বাকি তিন দিকে মানুষের ভিড় বাড়তে বাড়তে কেড়ে নিয়েছে বন্যপ্রাণীদের ঘরদুয়ার।