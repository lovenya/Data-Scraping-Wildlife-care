এই সময়, শিলিগুড়ি: হিমালয়ে জঙ্গল বিপন্ন। বসতি গড়তে চলছে নির্বিচার বৃক্ষনিধন। কাঞ্চনজঙ্ঘা শৃঙ্গকে কেন্দ্র করে নেপাল, ভুটান ও ভারতবর্ষের যে বিস্তীর্ণ পাহাড়ি আছে, তাতে ২০০০ থেকে এক দশকে প্রায় ১১১৮ বর্গ কিলোমিটার জঙ্গল হারিয়ে গিয়েছে বলে সাম্প্রতিক এক সমীক্ষায় জানা গিয়েছে। অন্তত ২৬ শতাংশ বনাঞ্চল পুরোপুরি কৃষি জমিতে রূপান্তরিত হয়েছে। তার সবচেয়ে বেশি প্রভাব পড়ছে বন্যপ্রাণীদের জীবনে। বন্যপ্রাণীর দল লোকালয়ে ঢুকে পড়ায় অবধারিত ভাবে মানুষের সঙ্গে প্রাণঘাতী সংঘাতের ঘটনা বাড়ছে। ইতিমধ্যেই ওই এলাকার ২০টি স্তন্যপায়ী প্রাণীকে বিরল বলে চিহ্নিত করতে হয়েছে। ২৩টি প্রজাতির পাখিও কার্যত উধাও হয়ে যাচ্ছে। জনসংখ্যার চাপ সামলে কী ভাবে বন্যপ্রাণ রক্ষা করার উপায় স্থির করতে শিলিগুড়িতে ইন্টারন্যাশনাল সেন্টার ফর ইন্টিগ্রেটেড মাউন্টেন ডেভেলপমেন্ট (ইসিমোড) সংস্থার উদ্যোগে তিন দিনের আলোচনা সভা চলছে রবিবার থেকে।

ভারত, নেপাল এবং ভুটানের বন দপ্তর থেকে ছাড়াও সীমান্তরক্ষী বাহিনী, কিছু স্বেচ্ছাসেবী সংস্থা ও চা-বাগানের মালিকদের প্রতিনিধিরা ওই আলোচনা সভায় অংশ নিয়েছেন। কেন্দ্রীয় বন ও পরিবেশ মন্ত্রকের আইজি (ফরেস্ট) সৌমিত্র দাশগুপ্ত বলেন, ‘বেশ কিছু প্রস্তাব আলোচনা সভায় এসেছে। কী ভাবে সেগুলি প্রয়োগ করা সম্ভব, তা নিয়ে আলোচনা চলছে। স্বল্প ও দীর্ঘ মেয়াদী পরিকল্পনা করে সমস্যা নিরসনের রাস্তা খোঁজা হবে।ঐ আন্তর্জাতিক স্বেচ্ছাসেবী সংস্থা ইসিমোড হিন্দুকুশ থেকে হিমালয় পর্যন্ত বিস্তীর্ণ এলাকার জীবজগৎ নিয়ে কাজ করে। শিলিগুড়ির সভায় আলোচনা হচ্ছে নেপাল, ভুটান ও ভারতের ‘কা়ঞ্চনজঙ্ঘা ল্যান্ডস্কেপ’ নিয়ে। প্রায় ২৫ হাজার বর্গ কিলোমিটার এই এলাকার সিংহভাগই ভারতের। ভুটান ও নেপালের দখলে রয়েছে কমবেশি ৫ হাজার বর্গ কিলোমিটার। আন্তর্জাতিক স্বেচ্ছাসেবী সংস্থাটি এই এলাকার বন্যপ্রাণ রক্ষায় ২০ বছরের একটি পরিকল্পনা তৈরি করেছে। ২০৩৬ পর্যন্ত পরিকল্পনাটির বাস্তবায়ণ চলবে।

বন্যপ্রাণকে রক্ষার পাশাপাশি এই পরিকল্পনার আর এক উদ্দেশ্য বন্যপ্রাণের দেহাংশের চোরাকারবার নিয়ন্ত্রণে আনা। ‘ইসিমোডে’র মিডিয়া অফিসার ম্যাক্সিম শ্রেষ্ঠা বলেন, ‘নেপাল এবং ভুটানে যেমন বুনো হাতি এবং বুনো শুয়োর নিয়ে সমস্যা চলছে। ভারতে তার সঙ্গে আরও বেশ কিছু বন্যপ্রাণীকে নিয়ে ভাবনাচিন্তা করা দরকার। তিনটি দেশকেই যৌথ পরিকল্পনা নিয়ে কাজে নামতে হবে।’ মঙ্গলবার ইসিমোডের পক্ষ থেকে ওই আলোচনা সভায় এ ব্যাপারে সামগ্রিক পরিকল্পনা প্রকাশ করা হবে।