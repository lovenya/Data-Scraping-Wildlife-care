এই সময় ডিজিটাল ডেস্ক: মৃত পশুর হাড়গোড়-সহ একটি ট্রাক আটক করা হল জলপাইগুড়ির কোতোয়ালি থানা এলাকায়। পুলিশ সূত্রে খবর, গোপন সূত্রে খবর পেয়েই অভিযান চালানো হয়েছিল। সোমবার জলপাইগুড়ি ৩১ নম্বর জাতীয় সড়কের পাহাড়পুর এলাকায় নাকা চেকিং-এর সময় ট্রাকটিকে আটক করে পুলিশ৷ একটি ট্রাক ভর্তি করে হাড়গোড় কোথায় নিয়ে যাওয়া হচ্ছিল তা জানতে জিজ্ঞাসাবাদ চালাচ্ছে পুলিশ। জেলা পুলিশ সুপার দেবর্ষি দত্ত জানিয়েছেন যে ওই ট্রাকটির বৈধ কাগজপত্র রয়েছে কিনা তাও খতিয়ে দেখা হচ্ছে।

প্রাথমিক ভাবে পুলিশ মনে করছে, আসাম থেকে মৃত পশুর হাড়গোড় ভর্তি করে ট্রাকটি উত্তরপ্রদেশে নিয়ে যাওয়া হচ্ছিল। এর মধ্যে বিভিন্ন ধরনের পশুর হাড় থাকতে পারে বলেই মনে করা হচ্ছে। ট্রাক চালকের কাছ থেকে অবশ্য একটি চালান পাওয়া গিয়েছে বলে জানিয়েছে পুলিশ। তবে সেই চালানের বৈধতা খতিয়ে দেখার কাজ চলছে।ভিডিয়ো কলে প্রেমিকা, সেতু থেকে ঝাঁপ যুবকের

জেলা পুলিশ বলেন, ‘সকালে ট্রাকটি আটক করা হয়েছে। আপাতত সেটি পুলিশ হেফাজতে রয়েছে। চালককে আটক করে জিজ্ঞাসাবাদ করা হচ্ছে। একটি কাগজ চালক দেখাতে পেরেছেন। সেটি পরীক্ষা করে দেখা হচ্ছে। কাগজ বৈধ হলে গাড়ি ছেড়ে দেওয়া হবে।’

গত মাসে পর পর দু’দিন অভিযান চালিয়ে দার্জিলিং পুলিশ উদ্ধার করেছিল কচ্ছপ, হরিণের চামড়া আর প্যাঙ্গোলিনের আঁশ। শিলিগুড়ির বৈকুণ্ঠপুর বন বিভাগের শারুগারা রেঞ্জ এলাকা থেকে পাচার আটকানো গিয়েছিল সে বার।

বন দফতর সূত্রে জানানো হয়েছিল, সে বার শিলিগুড়ির দার্জিলিং মোড় এলাকা দিয়ে যাচ্ছিল একটি মাছের গাড়ি। সন্দেহ হওয়া ওই মাছের গাড়িতে তল্লাশি চালায় পুলিশ ও বন বিভাগের আধিকারিকেরা। তখনই মাছের আড়ালে হাতে উঠে আসে পাচারের জন্য নিয়ে আসা কচ্ছপ। এ ঘটনার ২৪ ঘণ্টার কাটতে না কাটতে শারুমারা রেঞ্জের বনকর্মীরা ফের উদ্ধার করেন বহুমূল্য হরিণের চামড়া ও প্যাঙ্গোলিনের আঁশ। ভোররাতে ওদলাবাড়ি বাইপাস এলাকায় ক্রেতা সেজে ফাঁদ পেতে রেখেছিল পুলিশ। পাচারকারীদের মধ্যে দু'জন তখনই পালিয়ে গেলেও ধরা পড়েন এক ব্যক্তি। তার কাছ থেকেই একটি হরিণের চামড়া ও প্যাঙ্গোলিনের আঁশ উদ্ধার করা হয়। বন দফতর সূত্রে খবর, উদ্ধার হওয়া হরিণের চামড়াটির দৈর্ঘ্য প্রায় ১৫৫ সেন্টিমিটার। এ ছাড়া প্রায় ২ কিলো ১০০ গ্রাম প্যাঙ্গোলিনের আঁশ পাওয়া গিয়েছে।

প্রাথমিক তদন্তের পর বন দফতর মনে করছে এ গুলি সবই অসম থেকে এ রাজ্যে নিয়ে আসা হচ্ছিল। যদিও শিলিগুড়ি হয়ে ওই সব বহু মূল্য জিনিস নেপালে পাচারের উদ্দেশ্যই ছিল দুষ্কৃতীদের।