এই সময়, শিলিগুড়ি: বন্যপ্রাণির চামড়া পাচারে নেপাল -যোগের প্রমাণ মিলল শিলিগুড়িতে৷ রবিবার গভীর রাতে শিলিগুড়ির ভক্তিনগর থানার চেকপোস্টে একটি পূর্ণবয়স্ক লেপার্ডের চামড়া-সহ তিন জনকে গ্রেপ্তার করেছেন বনকর্মীরা৷ এদের মধ্যে দু’জন নেপালের নাগরিক৷ আর একজনের বাড়ি আলিপুরদুয়ারে৷ বৈকুণ্ঠপুর বন বিভাগের বেলাকোবার রেঞ্জ অফিসার সঞ্জয় দত্ত বলেন, ‘এই প্রথম বন্যপ্রাণির দেহাংশ পাচারের ঘটনায় নেপালের নাগরিকদের ধরা হল৷ পাচারকারীরা শিলিগুড়ি থেকে নেপাল হয়ে লেপার্ডের চামড়া চিনে পাচার করছে খবর পেয়ে চেকপোস্ট এলাকায় তল্লাশি শুরু করা হয়েছিল৷ তখনই ওই তিনজনকে ধরা হয়৷ ’ বন দন্তরের দাবি , ধৃতরা প্রাণির দেহাংশ পাচারে একটি আন্তর্জাতিক চক্রের সঙ্গে জড়িত৷ চক্রের মূল মাথা নেপালের বিরাটনগরে থাকে৷

ধৃতদের মধ্যে কুমার রাই আলিপুরদুয়ারের জয়গাঁর বাসিন্দা৷ বাকি দু’জনের নাম রুদ্রপ্রকাশ গেলাল এবং কুমার রাই৷ তাদের কাছ থেকে নেপালের মুদ্রায় ১২ হাজার টাকাও পাওয়া গিয়েছে৷ লেপার্ডের চামড়াটি পাঁচ লক্ষ টাকায় ভুটান সীমান্ত লাগোয়া কোনও এলাকায় কেনাবেচা হয়েছিল৷ তবে লেপার্ডটিকে কোথায় মারা হয়েছিল , সেটা এখনও স্পষ্ট নয়৷ রেঞ্জ অফিসার বলেন , ‘ধৃতদের জেরা করে বিষয়টি জানার চেষ্টা করা হবে৷ তবে আমরা নিশ্চিত , পেশাদার কোনও বন্দুকবাজকে নিয়োগ করে লেপার্ডটিকে গুলি করা হয়েছে৷ একটি গুলি লেপার্ডেক হূদপিণ্ডে লাগায় তার মৃত্যু হয়৷ ’ আন্তর্জাতিক চক্র দীর্ঘদিন ধরে শিলিগুড়িকে করিডর হিসাবে ব্যবহার করে বন্যপ্রাণির দেহাংশ বিশ্বের নানা প্রান্তে পাচার করছে বলে অভিযোগ৷

দিন কয়েক আগে বনকর্মীরা শিলিগুড়ির কাছে একটি এলাকায় হানা দিয়ে ভালুক ও বুনো শুয়োরের লোম উদ্ধার করে৷ সেগুলিও নেপালে হয়ে চিনে পাচারের পরিকল্পনা ছিল বলে বন দন্তরের দাবি৷ রবিবার রাতে যে দলটিকে ধরা হয়েছে , তারা এর আগে শিলিগুড়ি হয়ে নেপালে গণ্ডারের খড্গ় , হাতির দাঁত এবং প্যাঙ্গোলিনের চামড়া পাচার করেছে বলে বনকর্মীরা জানিয়েছেন৷ ধৃতদের জেরা করে তাঁরা জেনেছেন , সমস্ত দেহাংশই শিলিগুড়ি থেকে প্রথমে বিরাটনগরে পাচার চক্রের মূল চাঁইয়ের কাছে পৌঁছয়৷ তার পর সেখান থেকে বিদেশে পাঠানো হয়৷ ওই চাঁইকে ধরার জন্য এ বার তত্পর হচ্ছে বন দন্তর৷ রেঞ্জ অফিসার বলেন , ‘চাঁইয়ের নাম জানা গিয়েছে৷ তার সম্পর্কে আগে থেকেই নানা অভিযোগ রয়েছে৷ এ বার হাতেনাতে প্রমাণ মেলায় বিদেশ মন্ত্রককে জানিয়ে তাকে ধরার চেষ্টা হবে৷’