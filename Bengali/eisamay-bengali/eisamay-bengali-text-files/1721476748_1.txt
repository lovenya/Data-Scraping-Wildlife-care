এই সময় ডিজিটাল ডেস্ক: অনলাইনে বন্যপশুর দেহাংশ নিয়ে কারবার করার অভিযোগে মধ্যপ্রদেশের এক মন্দির পুরোহিতকে গ্রেপ্তার করল দিল্লির ওয়াইল্ডলাইফ ক্রাইম কন্ট্রোল ব্যুরো (WCCB)। মধ্যপ্রদেশের খরগোনে থেকে তাঁকে গ্রেপ্তার করা হয়েছে।

WCCB সূত্রে দাবি করা হয়, ধৃত ব্যক্তি বন্যপশুর বিভিন্ন দেহাংশ দিয়ে কবচ বানিয়ে অনলাইনে তা বিক্রি করতেন। বন্য পশু মেরে, তার দেহাংশে আয়ুর্বেদের মেডিসিনও বানাচ্ছিলেন। সূত্র মারফত তা জানতে পেরে খরগোনে থেকে তাঁকে গ্রেপ্তার করা হয়।

বনদফতরের এক আধিকারিক জানান, লোকেশ জাগিরদার নামে ওই পুরোহিত ব্ল্যাক ম্যাজিকের নামে পশুর দেহাংশ দিয়ে তাবিজ-কবজ বানিয়ে, অনলাইনে দুনিয়া জোড়া কারবার শুরু করেছিলেন। পাশাপাশি জীবনীশক্তি বাড়ানোর ওষুধও বানাতেন।

শুক্রবারই জাগিরদারকে গ্রেপ্তার করা হয়েছে। এদিন ধৃতকে আদালতে পেশ করা হলে, ২ দিনের পুলিশি হেফাজতে পাঠানো হয়। তাঁকে জেরা করে জানা যায়, অনলাইনে মূলত আমেরিকা, মালয়েশিয়া, জার্মানি ও অস্ট্রেলিয়ায় তিনি ওষুধ বেচতেন।