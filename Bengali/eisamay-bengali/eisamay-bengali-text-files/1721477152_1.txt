এই সময় ডিজিটাল ডেস্ক: শীতের মরসুমে ঝাঁকে ঝাঁকে পাখি আসে চিল্কায়। পরিযায়ী পাখিরা বহু দূরের পথ পাড়ি দিয়ে আসে ভারতীয় উপমহাদেশে সব বড় নোনা জলের হ্রদ চিল্কায়। লাখ লাখ বিদেশি পাখির ঝাঁক দেখতে ভিড় হয় পর্যটকদের। এ মরসুমে আগত পরিযায়ী পাখির মধ্যে দেখা মিলেছে বিরল প্রজাতির মঙ্গোলিয়ান গালের (Mongolian gull)। তবে সুমারি বলছে, গত বছরের তুলনায় কিছুটা কম পাখি এসেছে এ বছর। এ বছর চিল্কা ও সংলগ্ন জলাভূমিতে পাখির সংখ্যাটা ১০ লাখ ৭৪ হাজার ১৭৩। গত বছর ছিল ১২ লাখের কাছাকাছি।

মঙ্গলবার ওড়িশা রাজ্য বন্যপ্রাণ সংগঠন (Odisha State Wildlife Organisation), চিল্কা উন্নয়ন পর্ষদ (CDA) এবং বম্বে জীবতত্ত্ব সমিতি (Bombay Natural History Society)-র যৌথ উদ্যোগে চিল্কায় পাখি গণনা করা হয়েছে। ২০২২ সালের জলাভূমি এলাকার পাখি গণনায় দেখা গিয়েছে প্রায় ১০৭ টি প্রজাতির ১০ লাখ ৭৪ হাজার ১৭৩ টি পাখি এসেছে চিল্কায়। পাশাপাশি, ৭৬টি জলাভূমিতে প্রায় ৩৭ হাজার ৯৫৩ টি পাখির খোঁজ মিলেছে। গত বছর চিল্কায় আগত পরিযায়ী পাখির সংখ্যাটা ছিল প্রায় ১২ লাখ। যদিও এ মরসুমের বিশেষত্ব অন্যত্র। সমীক্ষকরা জানিয়েছেন, তাঁরা বিরল প্রজাতির মঙ্গোলিয়ান গালের দেখা পেয়েছেন চিল্কায়।

'ফাঁকা সভায় মান বাঁচাতে বাহানা', মোদীর নিরাপত্তা বিভ্রাট নিয়ে খোঁচা কংগ্রেসের

এ দিনের সুমারিতে যোগ দিয়েছিলেন ১০৬ জন আধিকারিক। তাঁদের মধ্যে যেমন সরকারি পক্ষী বিশারদরা ছিলেন, তেমনই ছিলেন অসরকারি সংগঠনের সদস্যরাও। চিল্কার মতো সুবিশাল হ্রদকে ২১টি ভাগে ভাগ করে সুমারি চালিয়েছেন তাঁরা। জানা যাচ্ছে, ৯৭ টি প্রজাতির মোট ৩ লাখ ৫৮ হাজার ৮৮৯ টি পাখির দেখা মিলেছে চিল্কার ভিতরে শুধুমাত্র নলবন পাখিরালয়েই। যদিও সমীক্ষকরা এই সংখ্যায় খুশি নন। কারণ তাঁরা বলছেন গত বছরের তুলনায় সংখ্যাটা প্রায় ৬৬ হাজার কম। মনে করা হচ্ছে চিল্কায় জলস্তর বৃদ্ধির কারণেই পাখিরা কম এসেছে। পাশাপাশি সংলগ্ন এলাকাগুলিতে চাষ হওয়াতেও এই সংখ্যা কমেছে। বিশেষজ্ঞরা বলছেন, পরিযায়ী পাখিরা সাধারণ বিশাল, সমতল কাদাজলে থাকতে পছন্দ করে।

Covaxin নিলে প্যারাসিটামল নয়, জানাল ভারত বায়োটেক

সুমারি রিপোর্টে উল্লেখ করা হয়েছে, হাঁস জাতীয় পাখিদের মধ্যে তিন ধরণের পিনটেইল ডাক দেখা গিয়েছে চিল্কায়। নর্দার্ন পিনটেইল মিলেছে প্রায় ১ লাখ ৭২ হাজার ২৮৭টি, গ্যাডওয়াল মিলেছে ১ লাখ ৫৩ হাজার ৯৮৫টি, ইউরেশিয়ান উইজেন মিলেছে ১ লাখ ৫০ হাজার ৮৪৩টি। তবে গত বারের তুলনায় গ্যাডওয়াল ও ইউরেশিয়ান উইজেনের সংখ্যা এবারে কমেছে। তবে সবই কমেছে এমন নয়। সুমারি রিপোর্টে বলা হয়েছে নর্দার্ন পিনটেইলের সংখ্যা বেড়েছে। বেড়েছে কমন কুট, কমন পোচার্ডের সংখ্যা।

নলবনে বেড়ে গ্রেটার ফ্লেমিঙ্গোর সংখ্যা। গত এক দশকে ওই প্রজাতির পাখি সব থেকে বেশি এ বছরই দেখা গিয়েছে বলে জানিয়েছে সুমারি রিপোর্ট। চিল্কা উন্নয় পর্ষদের বিশেষজ্ঞরা বলছেন, নলবনের জলাভূমির যথাযথ রক্ষণাবেক্ষণের জন্যই সম্ভব হয়েছে।