এই সময় ডিজিটাল ডেস্ক: মিথ্যে খুব বেশি দিন চাপা থাকে না। তা যতই সত্যের কাছাকাছি থাকুক না কেন। সম্প্রতি তারই জলজ্যান্ত উদাহরণ দেখা গেল ন্যাচরাল হিস্ট্রি মিউজিয়াম আয়োজিত একটি বার্ষিক ফটোগ্রাফি প্রতিযোগিতায়। যেখানে প্রথম পুরস্কার জেতা ছবিটি জাল বলে পুরস্কার ছিনিয়ে নেওয়া হল চিত্রগ্রাহকের কাছ থেকে।

আপাত পক্ষে ছবিটি দেখে বোঝার বিন্দুমাত্র উপায় নেই যে এতে কারচুপি করা হয়েছে। ছবিতে দেখা যাচ্ছে একটি পিপিলিকাভুক বড় একটি উই-এর ঢিপির সামনে খাবারের সন্ধানে এসেছে। চারপাশে জোনাকি গোটা অঞ্চলটিতে আলো-আঁধারি তৈরি করেছে। নিঃসন্দেহে ছবিটি অসাধারণ। এই ছবি প্রতিযোগিতায় জমা দেন ব্রাজিলীয় ফটোগ্রাফার মার্সিও কাব্রাল। প্রথমে প্রথম পুরস্কারের জন্য মনোনীত হলেও পরে সন্দেহ হওয়ায় ছবিটি স্ক্রটিনি করা হয়। সেখানেই ধরা পড়ে এটি ভুয়ো।


অন্য একটি ছবিকে কারচুপি করে বসিয়ে দেওয়া হয়েছে অন্য ছবির মধ্যে। ছবিতে যে অ্যান্টইটার বা পিপিলিকাভুক দেখা যাচ্ছে তা আসলে ব্রাজিলের এমাস ন্যাশনাল পার্কে-র বাইরে স্টাফড করে রাখা আছে। কাব্রালের জমা দেওয়া ছবিতে যে ভঙ্গিতে এটি দাঁড়িয়ে রয়েছে তার সঙ্গে এমাস-এ রাখা জানোয়ারের অদ্ভুত মিল রয়েছে। তা ছাড়া এই ছবি তোলার আগে ও পরে কাব্রালের তোলা নানা ছবি পরীক্ষা করে দখা যায়, সেই অ্যান্টইটারের অন্য কোনও ছবি নেই।

যদিও সমস্ত অভিযোগ অস্বীকার করেছেন মার্সিও। তিনি জানিয়েছেন, তিন বছর অপেক্ষা করেছেন এই ছবিটি তোলার জন্য। তিনি সাক্ষীও হাজির করেন, যাঁরা জানিয়েছেন, ওই অ্যান্টইটারকে তাঁরা দেখেন। কিন্তু তাতে চিড়ে ভেজেনি। সন্তুষ্ট হননি বিচারকরা।