অমেঠির সারসপ্রেমী যুবক মহম্মদ আরিফ খানের পাশে দাঁড়িয়েছেন বিজেপি সাংসদ বরুণ গান্ধী। বুধবার টুইট করে তিনি জানিয়েছেন, "ওকে (সারস) ওর আকাশ, স্বাধীনতা ও বন্ধু ফিরিয়ে দেওয়া হোক।" বরুণের টুইটে কানপুর চিড়িয়াখানায় খাঁচাবন্দি পাখির ভিডিয়ো জুড়ে দেওয়া হয়েছে। সেখানে দেখা গিয়েছে 'বন্ধু' আরিফকে দেখে আনন্দে গলা উঁচিয়ে পাখা ঝাপটাচ্ছে পাখিটি। বরুণের সংযোজন, আরিফ ও সারসের বন্ধুত্ব যে নিষ্পাপ ও পবিত্র তা ভিডিয়ো দেখেই বোঝা যাচ্ছে। তাঁর দাবি, অবিলম্বে সারসটিকে মুক্তি দিতে হবে।
Uttar Pradesh News : বন্ধু বিনে প্রাণ বাঁচে না! আরিফকে দেখেই উদ্বেল সারস
সারস, আরিফ ও বন দফতরবছরখানেক আগে আহত সারসটিকে উদ্ধার করে শুশ্রুষার জন্য নিজের বাড়িতে নিয়ে এসেছিলেন উত্তর প্রদেশের অমেঠি জেলার মন্ঢকা গ্রামের বাসিন্দা আরিফ খান। তাঁর সেবায় ধীরে ধীরে পাখিটি সুস্থ হয়ে উঠলেও জঙ্গলে ফিরে যায়নি। কারণ ততদিনে উদ্ধারকর্তার সঙ্গে তার গাঢ় বন্ধুত্ব তৈরি হয়ে গিয়েছে। আরিফের সঙ্গী হয়ে খেত-খামার, পথ-ঘাটে চরে বেড়াতে থাকে বনের পাখি। এমনকী তাঁর সঙ্গে খাবার খেতেও দেখা গিয়েছে সারসটিকে। মানুষ ও বন্যপ্রাণীর এ হেন সখ্যতা নজর কাড়ে সোশ্যাল মিডিয়ায় পোস্ট করা একটি ভিডিয়োর সুবাদে। কিন্তু ভাইরাল হয়ে যাওয়া ভিডিয়োটিই শেষমেষ বিপদ ডেকে আনে।


বিপন্ন তালিকায় থাকা বন্যপ্রাণীকে নিজের হেফাজতে রাখার কারণে আরিফ খানকে গত ২৫ মার্চ নোটিশ পাঠায় বন দফতর। নোটিশ অনুসারে গৌরীগঞ্জের বিভাগীয় বন আধিকারিক রণবীর সিং গুর্জর ৪ এপ্রিল তাঁর সঙ্গে দেখা করে এই বিষয় সংক্রান্ত বয়ান নথিভুক্ত করার নির্দেশ দেন আরিফকে। তাঁর বিরুদ্ধে বণ্যপ্রাণ সংরক্ষণ আইনের (Wildlife Protection Act of 1972) একাধিক ধারায় এফআইআর-ও দায়ের করা হয়েছে।

এর আগেই অবশ্য ২১ মার্চ আরিফের বাড়ি থেকে সারসটি উদ্ধার করে নিয়ে যান বন দফতরের কর্মীরা। কিন্তু তারপর হঠাৎ 'রক্ষকদের হেফাজত' থেকেই উধাও হয় পাখিটি। পরে কিছু দূরের বি সইয়া গ্রাম থেকে তাকে ফের উদ্ধার করে বন দফতর। রায় বরেলি হয়ে সারসটিকে পাঠানো হয় কানপুর চিড়িয়াখানায়। বর্তমানে জালঘেরা খাঁচায় সেখানেই রয়েছে আরিফের দোসর।

Paschim Medinipur: চোরা শিকারিদের দৌরাত্ম্য! পরিযায়ী পাখি হত্যা রুখতে মাঠে নামল স্থানীয়রাই
সারস নিয়ে রাজনীতি

আরিফ খানের ঘটনায় উত্তর প্রদেশের 'রাজ্য পাখি' হিসেবে তকমাপ্রাপ্ত সারস নিয়ে এবার চাপানউতোর শুরু হয় রাজনীতির প্রাঙ্গনে। বন দফতরের নোটিশ পাঠানোর জেরে দস্তুরমতো সাংবাদিক বৈঠক ডেকে মুখ্যমন্ত্রী যোগী আদিত্যনাথ সরকারের বিরুদ্ধে তোপ দাগেন সমাজবাদী পার্টি প্রধান অখিলেশ যাদব। আরিফের বাড়ি থেকে সারস উদ্ধারের পালটা হিসেবে প্রধানমন্ত্রী নরেন্দ্র মোদীর বাসভবন থেকে বিচরণরত ময়ূরগুলি কেন তুলে আনা হবে না, তাই নিয়ে প্রশ্ন তোলেন তিনি। পাশাপাশি, বণ্যপ্রাণীকে শুশ্রুষার জন্য আরিফকে সরকারের তরফে পুরষ্কৃত করা উচিত বলেও তিনি মন্তব্য করেন।

সপা প্রধানের খোঁচার জবাবে উত্তর প্রদেশ বিজেপি প্রধান ভূপেন্দ্র সি চৌধুরী টিপ্পনি কাটেন, গোরু ও সারসের মধ্যে পার্থক্য বোঝা দরকার অখিলেশের। বুধবার বন দফতরের পদক্ষেপের সমালোচনা করে পিলিভিটের বিজেপি সাংসদ বরুণ গান্ধী টুইট করেন। এক্ষেত্রে দলীয় রাজনীতি শিকেয় তুলে তিনি বরং মা মানেকা গান্ধীর থেকে প্রাপ্ত আশৈশব প্রকৃতি পাঠকেই বেশি গুরুত্ব দিয়েছেন।

Kuno Cheetah: ৫ দিনের গ্রাম ট্যুরে হরিণ মেরে লাঞ্চ-ডিনার, ঘুম পাড়িয়ে ঘরে ফেরানো হল 'বিবাগী' চিতাকে
জীবে প্রেম ও আইনি প্যাঁচ

আইনি উদ্যোগ নেওয়া সত্ত্বেও একাধিক সমীক্ষায় জানা গিয়েছে, অরণ্যচারী পশুপাখির বাসভূমির উপর মানুষের অবাধ জবরদখল এবং বনভূমির বাণিজ্যিকীকরণ অকাতরে হয়ে চলেছে। এর জেরেই জঙ্গল ও তার সংলগ্ন অঞ্চলে বসবাসকারী মানুষের সঙ্গে নিরন্তর সংঘাত ঘটে চলেছে বন্য প্রাণীদের। এতে অপূরণীয় ক্ষতির সম্মুখীন হচ্ছে পরিবেশগত ভারসাম্য। উদাহরণ হিসেবে সুন্দরবন অঞ্চলে বাঘের সঙ্গে স্থানীয় মৎস্যজীবী, মৌলি ও কাঠ সংগ্রাহকদের সংঘর্ষ অথবা উত্তরবঙ্গের ডুয়ার্স এলাকায় চলন্ত ট্রেনের ধাক্কায় বন্যপ্রাণীর মৃত্যুর মতো ঘটনা প্রায়ই সংবাদমাধ্যমে শিরোনাম হয়। এছাড়া রয়েছে চোরা শিকারীদের উপদ্রব। সব মিলিয়ে বন্যপ্রাণ সংরক্ষণের প্রতি পদে কঠিনতম চ্যালেঞ্জ উপস্থিত।

Himanta Biswa Sarma : 'একটাও গণ্ডার চোরাশিকার হয়নি', বন্য প্রাণী সংরক্ষণে বড় সাফল্য অসম সরকারের
বজ্র আঁটুনি ফস্কা গেরো

বন্যপ্রাণী সংরক্ষণের উদ্দেশে বহুকাল যাবত তৈরি হয়েছে একাধিক কড়া আইন। কিন্তু প্রশ্ন ওঠা স্বাভাবিক, সার্বিক ভাবে তার কতটা বাস্তবায়িত করা সম্ভব হয়েছে এযাবত? মেনে নেওয়া ভালো, এর পিছনে রাজনৈতিক, অর্থনৈতিক ও সামাজিক নানাবিধ কারণ বর্তমান। সর্বোপরি রয়েছে পরিবেশ সম্পর্কে সচেতনতা ও শিক্ষার প্রকট অভাব। এই পরিস্থিতিতে পরিবেশের সঠিক ভারসাম্য বজায় রাখতে বন্যপ্রাণীদের সঙ্গে মানুষের সুসম্পর্ক তৈরি করা আবশ্যিক। আর তারই সাম্প্রতিক উদাহরণ সৃষ্টি করেছেন অমেঠির আরিফ খান। অসহায় সারসের প্রতি তাঁর যত্ন এবং তার জেরে মানুষ ও পাখির মধ্যে তৈরি হওয়া বন্ধুত্ব নিঃসন্দেহে শিক্ষণীয়। কিন্তু এই উদ্যোগকে স্বীকৃতি দেওয়ার বদলে আজ পরিবেশবান্ধব আরিফকেই তোলা হয়েছে কাঠগড়ায়।

নাগরিক মননে পরিবেশ সচেতনতা গড়ে তুলতে ও জনমানসে প্রকৃতিপ্রেম জাগিয়ে তুলতে উদ্যমী 'জনদরদী' প্রশাসনের এই পদক্ষেপ আখেরে লাভজনক হবে কি? সেই হিসেব কিন্তু সুদে-আসলে বুঝে নেবে ভবিষ্যৎ।