এই সময়, আলিপুরদুয়ার: এখনকার পড়ুয়ারাই ভবিষ্যতে ঝাড়ুদার পাখি ও বন্যপ্রাণ সংরক্ষণে গুরুত্বপূর্ণ ভূমিকা নেবে। তাই আলিপুরদুয়ারের মোট তিনশোটি সরকারি স্কুলকে চিহ্নিত করেছে বন দপ্তর। ওই স্কুলের ছাত্রছাত্রীদের শকুন ও বন্যপ্রাণ সংরক্ষণের পাঠ শেখানো হবে। শুধুমাত্র সচেতনতার প্রচার চালিয়ে বিশেষ লাভ হচ্ছে না বলে পর্যবেক্ষণ বনকর্তাদের। অগত্যা স্কুল, কলেজ ও বিশ্ববিদ্যালয়ের পড়ুয়াদের দ্বারস্থ হওয়ার সিদ্ধান্ত নেওয়া হয়েছে।বক্সা ব্যাঘ্র প্রকল্পের ক্ষেত্র অধিকর্তা অপূর্ব সেন বলেন, ‘ছাত্রছাত্রীদের আমরা শকুন ও বন্যপ্রাণ সংরক্ষণে একটি নির্দিষ্ট পরিকল্পনা নিয়ে কাজে লাগাতে চাইছি। কারণ এখনকার প্রজন্ম যদি সংরক্ষণের প্রশ্নে এগিয়ে আসে, তবে ভবিষ্যতে তা আরও সুচারু হবে। তাই আমরা পালা করে জেলার স্কুলগুলিতে পৌঁছে গিয়ে সংরক্ষণের পাঠ শেখাব।’

বনকর্তারা মনে করছেন, শকুন সংরক্ষণে ছাত্রছাত্রীদের সামাজিক ভূমিকাই ভবিষ্যতে পথ দেখাবে। তাই এখন থেকে পালা করে জেলার ছাত্রছাত্রীদের নিয়ে সেমিনার করবেন বক্সা ব্যাঘ্র প্রকল্প কর্তৃপক্ষ। গবাদি পশুদের দেহে ব্যথা উপশমের জন্য দেদার ডাইক্লোফেনাকের ব্যবহারের ফলে গত দুই দশকে দেশ জুড়ে ঝাড়ুদার পাখির সংখ্যা লাফিয়ে নেমেছে। ফলে প্রায় বিপন্নতার পথে চলে গিয়েছে শকুনরা। যা বাস্তুতন্ত্রে বড় প্রভাব ফেলেছে বলে মনে করছেন বনকর্তারা।

তবে আশার কথা হলো, হালে রাজ্যের একমাত্র কৃত্রিম শকুন প্রজনন কেন্দ্র রাজাভাতখাওয়া থেকে প্রকৃতিতে উন্মুক্ত করা একজোড়া ‘হোয়াইট ব্যাকড’ শকুন দম্পতির প্রাকৃতিক বাসায় নতুন প্রজন্ম এসেছে। যা রাজ্যে শকুন সংরক্ষণে এক নতুন দিগন্ত খুলে দিয়েছে। ওই উদাহরণকে সামনে রেখে উৎসাহী বন দপ্তর এখন শকুন ও বন্যপ্রাণ সংরক্ষণে পড়ুয়াদের কাজে লাগাতে মরিয়া হয়ে উঠেছে। কারণ সমাজে ছাত্রছাত্রীদের প্রভাব ওই পদক্ষেপকে আরও দৃঢ় করবে বলে ধারণা বনকর্তাদের।