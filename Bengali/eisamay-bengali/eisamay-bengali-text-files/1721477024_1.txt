এই সময় ডিজিটাল ডেস্ক: রাজ্যের বিভিন্ন প্রান্তে বন্যপ্রাণীদের ভুয়ো ছবি সোশ্যাল মিডিয়ায় ছড়িয়ে দেওয়ার হিড়িকে বিভ্রান্ত এবং উদ্বিগ্ন বন দপ্তর। সোশ্যাল মিডিয়ার এই ধরনের গুজব রুখতে কড়া আইন আনার কথা ভাবতে শুরু করেছেন বিভাগীয় মন্ত্রী রাজীব বন্দ্যোপাধ্যায়। পর পর ঘটে চলা এই ধরনের একাধিক ঘটনা বিশ্লেষণ করে বনদপ্তরের পর্যবেক্ষণ এই যে, ওই ধরনের গুজব সামাল দিতে গিয়ে একদিকে নাকাল হতে হচ্ছে বনদপ্তরের ছোট-বড় সব মাপের কর্তাদের। এমনকী এর প্রভাব পড়ছে দৈনন্দিন কাজকর্মে। ঠিক একই ভাবে যেখানে-সেখানে বন্যপ্রাণীদের দেখা মেলার গুজব ছড়িয়ে পড়ায় চরম আতঙ্কের পরিবেশ তৈরি হতে শুরু করেছে রাজ্যের সংশ্লিষ্ট এলাকাগুলিতেও। কোথাও কোথায়ও পরিস্থিতি সামাল দিতে গিয়ে আক্রান্তও হতে হচ্ছে বনকর্মীদের। তাই বিষয়টিকে আর হালকা ভাবে নিতে নারাজ বনদপ্তর।হালে পশ্চিম মেদিনীপুরের লালগড়ে বাঘ, এক বছর আগে বক্সা ব্যাঘ্র প্রকল্পের মধ্য দিয়ে যাওয়া উত্তর-পূর্ব সীমান্ত রেলের ডুয়ার্স রুটের ধারে বাঘের ফুটেজ এবং রবিবার সকাল থেকে জলদাপাড়া জাতীয় উদ্যানের চিলাপাতার জঙ্গলে জোড়া রয়্যাল বেঙ্গল টাইগারের ভুয়ো ভিডিয়ো সোশ্যাল মিডিয়ায় ভাইরাল হওয়ার পরই তোলপাড় শুরু হয়ে যায় বন দপ্তরের অন্দরে। দরকারি কাজ ফেলে ওই এক মিনিট ত্রিশ সেকেন্ডের ভিডিয়ো ফুটেজের সত্যতা যাচাই করতে হইচই পড়ে যায় কর্মীদের মধ্যে। শেষে প্রমাণিত হয়, মধ্য ভারতের কোনও একটি সংরক্ষিত ব্যাঘ্র প্রকল্পের ভিডিয়োকে চিলাপাতার জঙ্গল বলে চাউর করার চেষ্টা হয়েছে সোশ্যাল মিডিয়ায়। তাতে সাময়িক ভাবে হাঁফ ছেড়ে বাঁচেন বনকর্তারা। ঘটনায় অত্যন্ত ক্ষুব্ধ হন জলদাপাড়া বনবিভাগের ডিএফও কুমার বিমল।

তিনি বলেন, 'জলদাপাড়ার মত একটি গুরুত্বপূর্ণ জঙ্গলে নানা ধরণের বন্যপ্রাণীদের সামলাতে দিনভর হিমশিম খেতে হয় আমাদের। সঙ্গে রয়েছে চা বাগানগুলিতে লেপার্ড ও হাতির রোজকার হামলার ঘটনা। তার মধ্যে বাঘের মত স্পর্শকাতর বন্যপ্রাণীকে নিয়ে গুজব ছড়ানো হয়, যা অত্যন্ত অনভিপ্রেত ঘটনা। এমন কাজ করার আগে সমাজের সমস্ত শ্রেণির মানুষকে অনেক বেশি দায়িত্বশীল হতে হবে। এরপর আইনি ব্যবস্থা নেওয়া ছাড়া আমাদের সামনে আর অন্য পথ খোলা থাকবে না।' রাজ্যের প্রধান মুখ্য বনপাল রবিকান্ত সিনহা বলেন, 'কিছুদিন আগে আমাদের কাছে খবর আসে যে, পুরুলিয়ায় কমপক্ষে চল্লিশ জনের একটি দল শিকারের উদ্দেশ্যে অস্ত্রশস্ত্র নিয়ে জঙ্গলে প্রবেশ করেছে। প্রচণ্ড উদ্বিগ্ন হয়ে পুরুলিয়ার সংশ্লিষ্ট অঞ্চলের বিডিওকে জানাই। পরে প্রমাণিত হয় যে, ওটা সম্পূর্ণ ভুয়ো খবর ছিল। তো এভাবে যদি আমাদের পদে পদে বিভ্রান্ত করা হয়, তখন কড়া পদক্ষেপ নেওয়াটা জরুরি।' বনমন্ত্রী রাজীব বন্দ্যোপাধ্যায় বলেন, 'বন্যপ্রাণীদের নিয়ে সোশ্যাল মিডিয়ায় বাড়াবাড়ি বন্ধ করতে কড়া আইন আনার বিষয়ে ইতিমধ্যেই বিভাগীয় স্তরের আধিকারিকদের সঙ্গে আলোচনা শুরু হয়েছে। আমরা বিষয়টিকে হালকা ভাবে নিচ্ছি না।'