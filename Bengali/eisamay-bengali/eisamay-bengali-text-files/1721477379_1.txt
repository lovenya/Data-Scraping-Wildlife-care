এই সময়: ‘অবশেষে কাজিরাঙা বেড়াতে গিয়ে ইচ্ছাপূরণ হয়েছিল’, গল্প শোনাচ্ছিলেন মেলিন্ডা পাভেক। কলকাতার ইউএস কনস্যুলেটের কনসাল জেনারেল মেলিন্ডা কাজের চাপের ফাঁকে সময় পেলেই জঙ্গলে বেড়াতে যান। কিন্তু বেশ কয়েকটা ট্রিপের পরেও ভারতের জঙ্গলের রাজার দর্শন থেকে বঞ্চিতই থাকতে হয়েছিল ওঁকে। অবশেষে কাজিরাঙায় দেখা মিলেছিল ‘তাঁর’। একা নন, সঙ্গে সঙ্গিনীও।জঙ্গলকে ভালোবেসে সামান্য কয়েক দিনের ছুটি পেলেই প্রকৃতির সান্নিধ্যে বেড়াতে চলে যান এমন মানুষের সংখ্যা নেহাত কম নয়। কিন্তু ‘ওঁর’ দর্শন পাওয়ার সৌভাগ্য সবার হয় না। যত বার জঙ্গলে গিয়েছেন, ততবারই ‘মহারাজের’ দেখা পেয়েছেন এমন মানুষ যেমন রয়েছেন, তেমনই রয়েছেন এমন মানুষও যাঁরা বহুবার জঙ্গলে গিয়েও দেখা পাননি বাঘের। ‘কপালে নেই’ বলে নিজেদের সান্ত্বনা দিয়েছেন।

জঙ্গলে বেড়াতে গেলেই ব্যাঘ্রদর্শন হয় এমন ভাগ্যবান মানুষদের মধ্যে দু’জন শিলাদিত্য চৌধুরী ও কেতন সেনগুপ্ত। প্রথমজন একাধিক ক্যুইজ়িনের রেস্তোরাঁ চেন এবং জনসংযোগ সংস্থার কর্ণধার। দ্বিতীয় জন রিয়েল এস্টেট কর্মকর্তা। বছরের মধ্যে পাঁচ মাসই তাঁদের কাটে জঙ্গলে ঘুরে। যে সময়টা শহরে কাজের মধ্যে অত্যন্ত ব্যস্ত থাকেন, সেই সময়টাও তাঁদের মন পড়ে থাকে দেশের বিভিন্ন প্রান্তের গভীর জঙ্গলের আনাচে-কানাচে। আর তারই পরিণতি ছবির বই ‘রোর’।

নামে ‘রোর’ বা গর্জন হলেও এই বই আসলে ভারতের বাঘ সংরক্ষণের সাহসী প্রকল্প ‘প্রজেক্ট টাইগারের’ সাফল্যের প্রতি শ্রদ্ধার্ঘ্য। ১৯৭৩ সালে দেশের বিভিন্ন জঙ্গলে বাঘের সংখ্যা যখন একেবারে তলানিতে এসে ঠেকেছিল, তখনই বাঘ বাঁচাতে এই প্রকল্প চালু করে কেন্দ্রীয় বনদপ্তর। অর্ধ শতাব্দী পরে দেশের সব প্রান্ত মিলিয়ে চার হাজারের বেশি পূর্ণবয়স্ক বাঘ এই প্রকল্পের সাফল্যের সবচেয়ে বড় বিজ্ঞাপন। সেই সাফল্য উদযাপন করতেই কলকাতার এই দুই জঙ্গলপ্রেমীর বিভিন্ন জঙ্গল ঘুরে তোলা বাঘের ছবি দিয়ে সাজানো বই ‘রোর’-এর উদ্বোধন করা হলো বৃহস্পতিবার।

উদ্বোধনী অনুষ্ঠানে যোগ দিতে এসেছিলেন মহারাষ্ট্রের প্রাক্তন প্রিন্সিপাল চিফ কনজ়ারভেটর অফ ফরেস্ট সুনীল লিমায়ে। এসেছিলেন বাংলার প্রাক্তন প্রিন্সিপাল চিফ কনজ়ারভেটর অফ ফরেস্ট প্রদীপ ব্যাস। বিশেষ অতিথি হিসেবে উপস্থিত ছিলেন মেলিন্ডা পাভেকও। অনুষ্ঠানে শিলাদিত্য বলেন, ‘আমরা এমন একটা দেশে বাস করি যেখানে পৃথিবীর মোট বাঘের ৭০ শতাংশই রয়েছে। এটা আমার কাছে অত্যন্ত গর্বের বিষয়।’

অন্য দিকে কেতন বলেন, ‘জঙ্গলে ছড়িয়ে থাকা শুকনো পাতা জন্তুদের পায়ে মচ মচ করে ভেঙে যাওয়ার শব্দ, দিনের বেলাও ভালো করে সূর্যের আলো না ঢুকতে পারা জায়গায় আলো-আঁধারির খেলা অদ্ভুত ম্যাজিক তৈরি করে।’

সুনীল লিমায়ে মনে করছেন, ভারতের জঙ্গলে চিতা ফিরিয়ে আনার যে উদ্যোগ শুরু হয়েছে, কয়েক দশক পরে তারও ভালো দিক দেখতে শুরু করবে দেশ। প্রজেক্ট টাইগারও একদিনে সফল হয়নি। চিতা প্রকল্পকেও সময় দিতে হবে বলে জানাচ্ছেন তিনি।