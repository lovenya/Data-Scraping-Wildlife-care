এই সময় ডিজিটাল ডেস্ক: ছুটি কাটাতে আইসল্যান্ড গিয়ে সড়ক দুর্ঘটনায় একই অনাবাসী ভারতীয় পরিবারের তিন সদস্যের মৃত্যু। সংকটজনক অবস্থায় হাসপাতালে ভর্তি আরও চার জন।বৃহস্পতিবার দক্ষিণ আইসল্যান্ডের জনপ্রিয় জাতীয় উদ্যান মাথইওকুট যাওয়ার পথে ভারতীয় সময় দুপুর তিনটে নাগাদ স্কেইনারহাউসান্দের কাছে পথ দুর্ঘটনার কবলে পড়েন ব্রিটেনের নাগরিক ভারতীয় বংশোদ্ভূত এক পরিবার। নিয়ন্ত্রণ হারিয়ে একটি সেতুর রেলিং ভেঙে প্রায় কুড়ি নীচে পড়ে যায় তাঁদের ল্যান্ড ক্রুজার।

ঘটনাস্থলেই মারা যান পরিবারের দুই বধূ এবং তাঁদের মেয়ে। গুরুতর জখম দুই ভাই এবং দুই নাবালক পুত্রকে উদ্ধার করে কোস্ট গার্ডের হেলিকপ্টার। তাঁদের ভর্তি করা হয়েছে রেইকেভেক শহরের এক হাসপাতালে।

আহতদের হাসপাতালে দেখতে যান আইসল্যান্ডে ভারতীয় রাষ্ট্রদূত টি আর্মস্ট্রং চ্যাংসান। তিনি জানিয়েছেন, 'ভারতীয় বংশোদ্ভূত ওই পরিবার ব্রিটেনের নাগরিক। ভারতে তাঁদের ভাই সর্বেশ লাটুরিয়া রয়েছেন। আইসল্যান্ড পৌঁছতে তাঁর জরুরি ভিসা প্রয়োজন। তাঁকে সাহায্য করার চেষ্টা করছেন আইসল্যান্ড প্রশাসনের আধিকারিকরা। ওই পরিবারের পরিজনেরা ব্রিটেন থেকে রেইকেভেক পৌঁছনোর জন্য রওনা হয়েছেন।'

খবরটি ইংরেজিতে পড়ুন