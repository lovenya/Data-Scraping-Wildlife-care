তাপস প্রামাণিক
রাজ্য সরকারের লাগাতার চেষ্টায় অবশেষে প্রাণ ফিরল কুলিকে। বিশ্বের বৃহত্তম শামুকখোলের বিচরণভূমি, রায়গঞ্জের কুলিক পাখিরালয়ে একমাস আগেই সদলবলে হাজির ভিন্‌দেশী পরিযায়ী পাখির দল। কম্বোডিয়া, পাকিস্তান, শ্রীলঙ্কা, মায়ানমার এবং দক্ষিণ ভারত থেকে আসা পাখিদের ভিড়ে গমগম করছে কুলিক অভয়ারণ্য।রাজ্য বন দপ্তরের কর্তারা জানাচ্ছেন, জুলাইয়ের প্রথম সপ্তাহ থেকে সাধারণত কুলিকে পাখিদের আগমন শুরু হয়। কিন্তু এ বছর জুনের গোড়া থেকেই পরিযায়ীদের আনাগোনা চোখে পড়ার মতো। প্রাথমিক হিসেব অনুযায়ী, ইতিমধ্যে প্রায় ৩৫ হাজার পাখি সেখানে আস্তানা গেড়েছে। এতে যথেষ্ট খুশি বন দপ্তরের আধিকারিকরা। পরিবেশ রক্ষার কাজে একে রাজ্যের অন্যতম বড় সাফল্য হিসেবে দেখছেন তাঁরা। রায়গঞ্জের ডিএফও দৈপর্ণ দত্ত বলেন, ‘সার্কভুক্ত বিভিন্ন দেশ থেকে হাজার হাজার মাইল পথ অতিক্রম করে ফি বছর এখানে ডিম পা়ডতে আসে বিভিন্ন প্রজাতির পাখি। জুলাই থেকে ডিসেম্বর পর্যন্ত এখানে থাকে তারা। আবার নিজেদের জায়গায় ফিরে যায়। কিন্তু এ বার একমাস আগেই চলে এসেছে। এটা আমাদের কাছে খুবই আশার খবর।’

অথচ কয়েক বছর আগে সেখানে পরিযায়ী পাখির সংখ্যা আচমকা হ্রাস পাওয়ায় প্রশ্নের মুখে পড়তে হয়েছিল বন দপ্তরকে। পাখিরালয়ের ভবিষ্যৎ ঘিরেও সংশয় তৈরি হয়েছিল। প্রতি বছর গড়ে ৭০ হাজার থেকে ১ লক্ষ পাখি আসে কুলিকে। সেখানে ২০১০-এ পাখির সংখ্যা কমে দাঁড়ায় ৪৫ হাজারে। সেই সময় অভিযোগ ওঠে, প্রাকৃতিক ভারসাম্য নষ্ট হওয়ায় কুলিকে আর আসতে চাইছে না পরিযায়ীরা। এ নিয়ে প্রকৃতিপ্রেমীরা প্রতিবাদে সোচ্চার হন। তারপরে জুলজিক্যাল সার্ভে অফ ইন্ডিয়াকে কারণ অনুসন্ধানের দায়িত্ব দেওয়া হয়। জানা যায়, একাধিক কারণে কুলিক থেকে মুখ ফিরিয়ে নিচ্ছে পরিযায়ীরা। তার মধ্যে সবথেকে বড় কারণটি ছিল পরিবেশের ভারসাম্য নষ্ট হওয়া ও খাদ্যের অভাব। সে কথা মাথায় রেখে কুলিক পাখিরালয় বাঁচাতে উদ্যোগী হন মুখ্যমন্ত্রী মমতা বন্দ্যোপাধ্যায়। তারই ফলশ্রুতিতে প্রায় সাড়ে চার কোটি টাকা খরচ করে একে নতুন ভাবে গড়ে তোলা হয়েছে।

রায়গঞ্জ শহরের অদূরে ৩৪ নম্বর জাতীয় সড়কের ধারে পাখিরালয়ের আশপাশের এলাকাকে ‘সাইলেন্স জোন’ হিসেবে ঘোষণা করা হয়। জনসাধারণ যাতে সেখানে ঢুকতে না পারেন, সে জন্য অভয়ারণ্যের চারপাশে প্রায় সাড়ে তিন কিলোমিটার এলাকা ঘেরা হয়েছে বেড়া দিয়ে। প্রায় ১ কিমি লম্বা এবং ৭০ মিটার চওড়া একটি কৃত্রিম জলাশয় তৈরি, আরও দু’টি পুকুরও কাটা হয়েছে। সম্প্রসারিত হয়েছে বনভূমি। জলে ক্যালসিয়ামের মাত্রা বাড়াতে একাধিক পদক্ষেপ করা হয়েছে। পর্যটক আকর্ষণের জন্য গড়ে উঠেছে মাছের অ্যাকুয়ারিয়াম এবং প্রজাপতি উদ্যান।

ডিএফও-র দাবি, ‘পরিবেশের উন্নতির জন্যই পাখিরা এ বার আগেভাগে চলে এসেছে।’ সেই সঙ্গে তাঁর ব্যাখ্যা, ‘পরিযায়ী পাখিদের একটা ঝাঁক আগে জায়গা দেখতে আসে। স্থানটা তাদের থাকার উপযুক্ত কি না, খাবার পাওয়া যাচ্ছে কি না, সে সব দেখার পরে তাদের সঙ্কেত পেলে বাকিরা পৌঁছয়।’ পরিবেশ বিজ্ঞানী স্বাতী নন্দী চক্রবর্তী বলেন, ‘কুলিকে নির্ধারিত সময়ের একমাস আগেই পাখি চলে আসা প্রাকৃতিক ভারসাম্য রক্ষার ইঙ্গিত। এতে প্রমাণ হয়, ওই এলাকার জীব-বৈচিত্র ঠিকভাবে রক্ষিত হচ্ছে।’

রায়গঞ্জ শহর থেকে মাত্র তিন কিলোমিটার দূরে কৃত্রিম ভাবে বানানো একটি জলাশয় এবং বনাঞ্চলকে ঘিরে কুলিক পাখিরালয় গড়ে উঠেছে। ১৯৮৫ সালে এটি সরকারি ভাবে নথিভুক্ত হয়। বর্ষাকালে সার্কভুক্ত বিভিন্ন দেশ থেকে পরিযায়ীদের পাখিদের দল এখানে এসে ডিম পাড়ে। ছানারা উড়তে শিখলেই তারা আবার স্বদেশে ফিরে যায়। শিমুল, শিরীষ, আকাশমণি, খয়ের, লালি, ইউক্যালিপটাস, জারুল, শাল, অর্জুন-সহ বিভিন্ন প্রজাতির গাছগাছালিও আছে এখানে।