কুবলয় বন্দ্যোপাধ্যায়

ঝোপের মধ্যে একটা ডাক শুনে ইশারায় সে দিকে দেখালেন সাবির সুব্বা। প্রায় শোনা যায় না এমন গলায় বললেন, ‘ফায়ার ব্রেস্টেড ফ্লাওয়ারপেকার।’ পা টিপে টিপে সুব্বার পিছন পিছন ঝোপটার দিকে কয়েক পা এগোলেনও দুই পক্ষীপ্রেমী। এরই মধ্যে ঘন জঙ্গলে ঢাকা উপত্যকার অনেকটা নীচ থেকে কয়েকবার হঠাৎ থমকে যাওয়া কাশির মতো ‘ঘক ঘক’ করে একটা আওয়াজ ভেসে এল। মুহূর্তের মধ্যে ফায়ার ব্রেস্টেড ফ্লাওয়ারপেকারের কথা ভুলে গিয়ে সেই দিকে তাকালেন সুব্বা। তৃপ্তির হাসি ছড়িয়ে বলে উঠলেন, ‘রুফাস নেকড হর্নবিল ডাকছে। কপালে থাকলে দেখা যাবে।’ পায়ে পায়ে তিন জনের দলটা এগিয়ে গেল সেই দিকে।

লাটপাঞ্চোর। শিলিগুড়ি থেকে ৪০-৪২ কিলোমিটার দূরে ছোট্ট একটা জনপদ। এক দশক আগেও স্থানীয় লোকজন ছাড়া তেমন কেউ জায়গাটার কথা জানতেন না। কিন্তু ক্রমশ বদলের মুখে সেই ছবি। কোনও হোটেল নেই, থাকতে গেলে ভরসা স্থানীয় বাসিন্দাদের বাড়ি। ব্যবস্থা খুবই সাধারণ। মোটামুটি থাকা যায়। তবে সেখানে যাঁরা যান, তাঁদের উদ্দেশ্য নিছক হাত-পা ছড়িয়ে বিশ্রাম করা নয়। হিমালয়ের কন্দরে এই গ্রাম-সংলগ্ন মহানন্দা অভয়ারণ্য, কালিঝোরা ও বিরিক ফরেস্টে নানা ধরনের দুর্লভ পাখির বাস। এর মধ্যে রয়েছে আন্তর্জাতিক ভাবে বিপন্ন হিসাবে ঘোষিত রুফাস নেকড হর্নবিল বা লালচে গলার ধনেশ। এই ধনেশ দেখার টানেই এলাকায় বর্ষার সময়টা বাদ দিয়ে সারা বছর ভিড় লেগে থাকে পাখি-প্রেমীদের। হোটেলের অভাবে স্থানীয় বাসিন্দাদের বাড়িতে তৈরি ‘হোমস্টে’-ই ভরসা তাঁদের।

জানুয়ারির মাঝামাঝি পর্যন্ত তবু জায়গা পাওয়ার সম্ভাবনা থাকে, কিন্তু তার পর থেকে এপ্রিল পর্যন্ত লাটপাঞ্চোরের হোমস্টেগুলো একেবারে ভর্তি। ২০১৯-এর জন্য বুকিং শেষ হয়ে গিয়েছে ২০১৮-র জুলাই-অগস্টে। একটি হোমস্টে চালান সঙ্গীতা সুব্বা। তাঁর কথায়, ‘ফেব্রুয়ারি থেকে এপ্রিল পর্যন্ত সময়টায় লালচে গলার হর্নবিলের বাসা বাঁধার সময়। এই সময়টায় তাই এদের দেখতে পাওয়ার সম্ভাবনা সবচেয়ে বেশি। যাঁরা পাখির ছবি তুলতে চান, তাঁরা এই সময়ই আসেন। এঁদের মধ্যে অনেকে রয়েছেন, যাঁরা প্রতি বছর আমাদের কাছে আসেন।’

এঁদের অন্যতম খড়গপুরের বাসিন্দা কুমারজিৎ দেববর্মণ। রয়েছেন ইসরোয় গবেষণারত বিজ্ঞানী এস কে ঘোষও। কুমারজিতের বক্তব্য, ‘এলাকাটিতে অন্তত ২৪০ প্রজাতির পাখি রয়েছে। এর মধ্যে লালচে গলার হর্নবিলের উপস্থিতিই সবাইকে টানে। তা ছাড়া ছোট্ট জায়গায় এত বেশি ধরনের পাখি পাওয়া যায় বলে ওয়াইল্ডলাইফ ফটোগ্রাফারদের ভিড় বাড়তে শুরু করেছে।’

এলাকার সবচেয়ে নামকরা এবং জনপ্রিয় গাইড সাবির সুব্বার কাহিনিটাই বুঝিয়ে দেয় গত কয়েক বছরে সেখানে পাখি দেখার আকর্ষণ কেমন ভাবে বেড়েছে। মহানন্দা ওয়াইল্ডলাইফ স্যাংচুয়ারির মধ্যে দিয়ে হর্নবিল খুঁজতে যাওয়ার সময় সাবির শোনালেন নিজের কথা। বললেন, ‘আমি আগে শুধুই গাড়ি চালাতাম। কিন্তু যাঁরা বাইরে থেকে আসেন, তাঁরা গাইডের খোঁজ করেন। এলাকার বাসিন্দা হওয়ায় জায়গাটা চিনতাম। তাই গাইডের কাজ শুরু করলাম। এর পর দেখলাম, এমন অনেকে আসছেন যাঁরা সদ্য পাখি দেখা শুরু করেছেন। প্রধানত তাঁদের পাখি চেনাতে গিয়েই আমি কয়েকটা বই কিনে সেগুলির ইংরেজি নাম, ওদের ডাক, স্বভাব ইত্যাদি শিখতে শুরু করলাম।’ এখন সাবির ছাড়াও পরাগ, সন্দীপরা পাখি দেখানোর কাজ করেন। এপ্রিল পর্যন্ত তাঁদের বুকিং সারা হয়ে গিয়েছে।

আন্তর্জাতিক খ্যাতিসম্পন্ন ওয়াইল্ডলাইফ ফটোগ্রাফার সুজন চট্টোপাধ্যায় তথাকথিত অখ্যাত জায়গায় পাখির টানে ভিড় বাড়া প্রসঙ্গে বলছেন, ‘এটা অনেকটা গোয়েন্দাগিরির মতো। খুঁজে বের করা এবং চেনার মধ্যে অদ্ভুত একটা নেশা রয়েছে।’ আপাতত এই নেশাই বাড়ছে একশ্রেণির বাঙালি পর্যটকের মধ্যে। আট মাস আগে থেকে হোমস্টে বুক হয়ে যাওয়া সেই অ্যাডভেঞ্চারের পিপাসার প্রমাণ।