এই সময় ডিজিটাল ডেস্ক: ফের একবার সক্রিয় হয়ে উঠছে বন্যপ্রাণীর দেহাংশ পাচারকারী চক্র। ভারত-নেপাল হয়ে চিনে বন্যপ্রাণীর দেহাংশ পাচারের কাজ চলছে রমরমিয়ে। দাবি করা হচ্ছে, অতিরিক্ত মুনাফা লাভের আসায় বন্যপ্রাণীর দেহাংশ পাচারের কাজে জড়িয়ে পড়ছে ভুটান ও ভারতের নাগরিকরা। সূত্রের দাবি, এই বন্যপ্রাণীর দেহাংশের মূল অংশ পাচার হচ্ছে ৩১ নং জাতীয় সড়ক দিয়েই।বন্যপ্রাণীর এই দেহাংশ পাচার রোধ করতে ইতিমধ্যে বেশ কিছু সংখ্যক ভুটানি নাগরিক গ্রেফতার করেছে উত্তরবঙ্গ বনবিভাগের স্পেশাল টাস্ক ফোর্স। এমনকি বন্যপ্রাণীর দেহাংশ পাচারের অভিযোগ উঠেছে ভুটানি স্কুল শিক্ষকের বিরুদ্ধেও।

সম্প্রতি অসমের মানস জাতীয় উদ্যান থেকে একটি রয়্যাল বেঙ্গল টাইগারের চামড়াসহ দু'জন নাগরিককে গ্রেফতার করা হয়। গেলেফু বর্ডার দিয়ে অসম ও ভুটানের সঙ্গে যোগাযোগ করা যায়। অনুমান করা হচ্ছে, চোরাকারবারিরা ভুটান দিয়ে চিনের সঙ্গে যোগাযোগ রাখছে। আশঙ্কা করা হচ্ছে, টাকার লোভে ভুটানের নাগরিকরা বেশি পরিমাণে এই কাজে জড়িয়ে পড়ছে।

অপরাধের পাঠশালা! ছত্তিশগড়ের ত্রাস '৩০২' ও '৩০৭'
লক্ষণীয় ব্যাপার হল ভুটানে বন্যপ্রাণী আইন তেমন কড়া নয়। ফলে চোরাপাচারকারীদের ভয়টাও খুব কম। আশঙ্কা দেখা দিয়েছে, ভুটান থেকে বন্যপ্রাণীর দেহাংশ ভারতের ওপর দিয়ে নেপাল হয়ে চিনে পাচার করা হচ্ছে না তো?

উত্তরবঙ্গ বনবিভাগের স্পেশাল টাস্ক ফোর্সের প্রাক্তন প্রধান তথা রেঞ্জার সঞ্জয় দত্ত জানান, আজ ভুটানের নাগরিকরা টাকার জন্য এই কাজ করছে। বন্যপ্রাণীর দেহাংশ বিক্রি করলে অনেক টাকা পাওয়া যাবে বলে এরা মনে করছে তাই টাকার জন্য এসব করছে।

এর আগেও বেশ কিছু ভুটানি নাগরিককে গ্রেফতার করা হয়েছিল। এর আগে ভুটানি এক মহিলা ধরা পড়েছিল। গত কয়েক বছরে অসম ও ভুটান থেকে প্রায় ৫০ বন্যপ্রাণীর দেহাংশ পাচারকারীকে গ্রেফতার করা হয়। বিষয়টি দিল্লিতে ওয়াইল্ড লাইফ ক্রাইম কন্ট্রোল ব্যুরোসহ ভুটানকে জানানো হয়।

এর আগেও এক ভুটানের নাগরিককে ধরা হয়েছিল হাতির দাঁতসহ। ব্যাংককে নিয়ে যাওয়া হচ্ছিল বন্যপ্রাণীর দেহাংশ। পাকড়াও হওয়া ব্যক্তি জানায় টাকার জন্যই তিনি এই পাচার করছিলেন।

পাশাপাশি ভুটানের যে সেনা জওয়ান ধরা পড়েছিল সে জানায় বাড়ি বানানো জন্যই সে এই কাজ করেছে। ভুটানের সঙ্গে অসমের যোগাযোগ ভালো। জানা গিয়েছে, অসম থেকে বন্যপ্রাণীর দেহাংশ নিয়ে ৩১ নং জাতীয় সড়ক দিয়ে নেপালে পাচার করছে পাচারকারীরা। এরপর তা চলে যাচ্ছে চিনে। বনবিভাগের স্পেশাল টাস্ক ফোর্সের তরফে জানানো হয়েছে, বন্যপ্রাণীর দেহাংশ পাচার রোধে চেষ্টা চলছে।