এই সময় ডিজিটাল ডেস্ক: দেশের মাটিতে নতুন এক প্রজাতির ব্যাঙের হদিশ পেলেন জুলজিক্যাল সার্ভে অফ ইন্ডিয়ার বিজ্ঞানীরা। অরুণাচল প্রদেশের নিম্ন সুবানসিরি জেলার 'তালে ভ্যালি ওয়াইল্ডলাইফ স্যাংচুয়ারি'(WLS)-তেই প্রথম দেখা মেলে ব্যাঙটির। যেহেতু অরুণাচলেই প্রথম সন্ধান মিলিছে, তাই ব্যাঙের বৈজ্ঞানিক নামে অরুণাচলের উল্লেখ রয়েছে। নাম দেওয়া হয়েছে Odorrana arunachalensis।

অরুণাচলের রাজীব গান্ধী ইউনিভার্সিটি থেকে বেরোনো সায়েন্স জার্নালে ব্যাঙের নয়া প্রজাতি আবিষ্কারের উল্লেখ করে লেখা হয়েছে, আর্দ্র ঋতুতে অর্থাত্‍‍‌ এপ্রিল থেকে সেপ্টেম্বর পর্যন্ত নয়া প্রজাতির এই ব্যাঙ দেখা যায়। বছরের বাকি সময়ে অর্থাত্‍‌ শুষ্ক মরশুমে এই ব্যাঙ দেখা যায় না।

সায়েন্স জার্নালের রিপোর্ট অনুযায়ী, অরুণাচলের জলহওয়ায় সুন্দর ভাবে খাপ খাইয়ে নিয়েছে কচিকলাপাতার মতো সবুজ, মাঝারি আকারের এই ব্যাঙ প্রজাতিটি। বিজ্ঞানীরা আশাবাদী, অদূর ভবিষ্যতে তালে ভ্যালি অভয়ারণ্যের বাইরেও এই প্রজাতির সন্ধান মিলবে।
প্রসঙ্গত, Odorrana বর্গের মধ্যে পড়ে ব্যাঙের ৫০-এরও বেশি প্রজাতি। তবে, Odorrana arunachalensis-এর দু-চোখের মাঝে কালো ব্যান্ডের মতো মার্ক অন্যদের থেকে আলাদা করে তুলেছে।