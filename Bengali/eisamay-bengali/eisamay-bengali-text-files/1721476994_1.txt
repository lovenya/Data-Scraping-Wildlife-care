এই সময় ডিজিটাল ডেস্ক: দ্রুত গতির যানের সঙ্গে সংঘর্ষে ফের অকালমৃত্যু হল বন্যপ্রাণের। বাস ও ট্রাকের ধাক্কায় ওডিশায় এক শিশু-সহ মারা গেল তিনটি হাতি। জানা গিয়েছে, বুধবার গভীর রাতে কেওনঝড় জেলায় জাতীয় সড়ক পার হওয়ার সময় দুর্ঘটনা ঘটে।কেওনঝড়ের ডিএফও সন্তোষ জোশি জানিয়েছেন, 'রাত ২টো নাগাদ দশটি হাতির একটি দল বালিজোড়ির কাছে জাতীয় সড়ক পার হওয়ার সময় তাদের একটি বাস এবং ১৬ চাকার দু'টি ট্রাক সজোরে ধাক্কা মারে। ঘটনাস্থলে দু'টি হাতি মারা যায়। কয়েক ঘণ্টা পরে সকালে আরও একটি হাতির মৃত্যু হয়।'

বৃহস্পতিবার আক্ষেপ করে ডিএফও বলেন, 'মাত্র এক কিমি দূরেই হাতিদের পারাপারের জন্য আন্ডারপাস রয়েছে। সেটা ব্যবহার করলে ওদের এভাবে মরতে হতো না।'

পুলিশ জানিয়েছে, ঘটগাঁও থেকে যাজপুর যাওয়ার পথে হাতিদের ধাক্কা মারার পরে একটি ট্রাক নিয়ন্ত্রণ হারিয়ে রাস্তা থেকে ছিটকে পাশের নাবাল জমিতে চলে যায়। তার চালক ও সহকারীকে গ্রেফতার করা হয়েছে। দ্বিতীয় ট্রাকটি দুর্ঘটনার পরে পালিয়ে যায়। অন্য দিকে, দুর্ঘটনার পরে বাসটি তার গন্তব্য ১০০ কিমি দূরের বারবিলে পৌঁছলে তার চালক ও সহকারীকে গ্রেফতার করে পুলিশ।