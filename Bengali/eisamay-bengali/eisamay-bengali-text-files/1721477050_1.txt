তাপস প্রামাণিক

উম্পুনের নজিরবিহীন তান্ডবেও অক্ষত সুন্দরবনের রাজারা। ঘূর্ণিঝড়ে সুন্দরবন বিধ্বস্ত হলেও বাঘের মৃত্যুর কোনও খবর মেলেনি। বন দপ্তর সূত্রের খবর, ঝড়ের ক্ষয়ক্ষতি পরিমাপ করতে গত চারদিন ধরে সুন্দরবন ব্যাঘ্র প্রকল্প এলাকায় চিরুনি তল্লাশি শুরু হয়েছে। বিভিন্ন দলে ভাগ হয়ে অনুসন্ধান চালাচ্ছে বনকর্মীরা। শুক্রবার সেই কাজ পুরোদমে চলেছে। কিন্তু এখনও পর্যন্ত বাঘেদের মৃত্যুর কোনও খবর পাওয়া যায়নি।বনমন্ত্রী রাজীব বন্দ্যোপাধ্যায় জানান, উম্পুনে সুন্দরবনের বাঘের অথবা অন্য কোনও জীবজন্তুর মৃত্যু হয়েছে, এমন কোনও খবর মেলেনি। তবে সুন্দরবন ব্যঘ্র প্রকল্পের পাশ দিয়ে যে ১০৭ কিলোমিটার দীর্ঘ নাইলনের ফেন্সিং ছিল সেটা অনেকটাই ক্ষতিগ্রস্ত হয়েছে।

ফেন্সিং থাকায় বাঘ কিংবা অন্য জন্তু জানোয়াররা লোকালয়ে বেরিয়ে আসতে পারে না। এটা খুব চিন্তার বিষয়। সেজন্য তড়িঘড়ি করে ফেন্সিং মেরামতির কাজ শুরু হয়েছে।

তিনি আরও জানান, সুন্দরবনে বনদপ্তরের যে সব বিট ও রেঞ্জার অফিস ছিল সেগুলো ভীষণ ভাবে ক্ষতিগ্রস্ত হয়েছে। তার ক্ষয়ক্ষতি পরিমাপ করে রিপোর্ট দিতে বলা হয়েছে সংশ্লিষ্ট আধিকারিকদের। এ নিয়ে অরণ্য ভবনে একটি উচ্চ পর্যায়ের বৈঠক অনুষ্ঠিত হয়।
সুন্দরবনের সজনেখালিতে নাইলনের ফেন্সিং সারানোর কাজ চলছে।
সুন্দরবন ব্যাঘ্র প্রকল্পের এক শীর্ষ কর্তা জানিয়েছেন, ঝড়ে সুন্দরবনের কতটা ক্ষয়ক্ষতি হয়েছে তার একটি প্রাথমিক রিপোর্ট তৈরি করে অরণ্য ভবনে পাঠিয়ে দেওয়া হবে সোমবারের মধ্যে। সুন্দরবনের ক্ষয়ক্ষতি পরিমাপ করতে দ্রোন ক্যামেরার সাহায্য নেওয়া হচ্ছে। তার পাশাপাশি বনকর্মীরা লঞ্চে করে সুন্দরবনের চারিদিকে টহল দিচ্ছেন। জঙ্গলের ভিতরে কোনও মৃতদেহ পড়ে আছে কিনা সেটাও সরজমিনে খতিয়ে দেখছেন বনকর্মীরা।

রাজ্যের মুখ্য বনপাল রবিকান্ত সিংহ বলেন, 'এখনও পর্যন্ত সুন্দরবনে বাঘ অথবা অন্য কোনও জীবজন্তুর মৃত্যুর খবর আমরা পাইনি। আমাদের কর্মীরাও সবাই অক্ষত আছেন।'

চারদিন ধরে সুন্দরবন ব্যাঘ্র প্রকল্প এলাকায় চিরুনি তল্লাশি শুরু হয়েছে।
রাজ্যের প্রাক্তন মুখ্য বনপাল অতনু রাহা অবশ্য এই খবরে এতটুকু অবাক হচ্ছেন না। তিনি জানান, সুন্দরবনের বাঘেরা জল-জঙ্গল দু'টোতেই অভ্যস্ত। সুন্দরবনের ভিতরে অনেক উঁচু জায়গা আছে। ঘূর্ণিঝড়ের সময় যখন সমুদ্রের জল ভিতরে ঢোকে বাঘেরা তখন উঁচু জায়গাগুলিতে ঠাঁই নেয়। বাঘেরা জলেও অনেকক্ষণ ভেসে থাকতে পারে। সুন্দরবনের চারপাশে রয়েছে ঘন ম্যানগ্রোভ। সেখানে এসে ঝড় বাধাপ্রাপ্ত হয়। ফলে সুন্দরবনের ভিতরে ততটা ঝড়ের গতিবেগ থাকে না। সমুদ্রের ঢেউয়ের গতিও ম্যানগ্রোভে প্রথম ধাক্কা খায়। তার জন্যই বার বার সুন্দরবনে ঘূর্ণিঝড় আছড়ে পড়লেও বাঘেদের গায়ে তার আঁচড় লাগে না।

আরও পড়ুন: সুন্দরবনের সজনেখালিতে চলছে নাইলনের ফেন্সিং সারানোর কাজ

বন দপ্তরের আধিকারিকদের দাবি, সাধারণত ঘূর্ণিঝড়ের সময় সুন্দরবনের অনেকটা অংশ জলে ডুবে যায়। ঝড় থেমে যাওয়ার পর ভাঁটা পড়লে সেই জল নেমে যায়। ঝড়ের সময় জঙ্গলের ভিতর কোনও বাঘের মৃত্যু হলে মৃতদেহ জলের টানে নীচে নেমে আসে। খাঁড়ি অথবা নদীর পাশে অনেক সময় বাঘের মৃতদেহ পড়ে থাকতে দেখা যায়। বনের মধ্যে জন্তু-জানোয়ার মারা গেলে তার মাংস খাওয়ার জন্য শকুন এবং অন্যান্য পাখিরা সেখানে ভিড় করে। টানা দু'দিন ধরে তল্লাশি চালিয়ে সেরকম কিছু পাওয়া যায়নি।

এখনও পর্যন্ত বাঘেদের মৃত্যুর কোনও খবর পাওয়া যায়নি।
পশুপ্রেমী সংগঠন 'ফাইট ফর প্রোটেকশন অফ অ্যানিম্যালস'- এর সম্পাদক শুভাশিস দাস বলেন, উম্পুনের ধ্বংসলীলা দেখার পর সুন্দরবনের বাঘেদের কী অবস্থা হবে তা নিয়ে আমরা খুব উদ্বিগ্ন ছিলাম। বনমন্ত্রীর কথা যদি সঠিক হয় তার থেকে আনন্দের কিছু হয় না।'