বিশ্বজুড়ে উষ্ণায়নের ফলে নানা রকমের গোলমালে জড়িয়ে পড়েছে সমগ্র প্রাণিজগৎ। সহজ কথা, প্রাণিজগতের সামগ্রিক রূপ আন্দাজের ক্ষমতা বেশির ভাগ মানুষের নেই। অর্থাৎ, রাজস্থানের বালিয়াড়িতে সম্বৎসর যথেষ্ট সাবলীল উট-পালকের পক্ষে কয়েক ডিগ্রি উষ্ণায়নে মরুবাসী ভালুকের জীবনে কোন দুর্দশা দেখা দিতে পারে তা অনুধাবন করা এক প্রকার অসম্ভব। তা ছাড়াও, মরুভালুক জাতীয় কোনও প্রকার চারপেয়ে জীবের অস্তিত্ব সম্পর্কেই সে ওয়াকিবহাল নয়। এবং অত দূরে কী ঘটল তাতে তার কিচ্ছু যায় আসে না। মুশকিল হল, উষ্ণায়নের ফলে কয়েক কোটি টন মাছও মারা পড়েছে গত কয়েক দশকে, এবং সমপরিমাণ বা তারও কয়েক গুণ বেশি আগামী কিছু দিনের মধ্যেই নিকেশ হবে সাবধান না হলে। জরুরি প্রশ্ন, রাজস্থানবাসী উটপালকের মতোই আপন ক্ষুদ্র বৃত্তটিতে চক্কর কেটে বেড়ানো বাঙালি এবার করেটা কী! প্রকৃতি প্রতিশোধ নিতে সরাসরি ভাতের থালায় টান মেরেছে! মাছ নইলে সাধের অন্নব্যঞ্জন গলা দিয়ে নামবে? মুশকিল হল, মাছ দিয়ে তারা যে সকল শাকের আঁটি এযাবৎকাল ঢেকে এসেছে, গর্মির প্রকোপে না সবটা বেরিয়ে পড়ে! জান-মান বাঁচাতেই হয়তো বাঙালি পরিবেশকর্মীর সংখ্যা হঠাৎ বৃদ্ধি পাবে। বাঙালি গাছ লাগাবে। এই সম্ভাবনাটি বেশ।