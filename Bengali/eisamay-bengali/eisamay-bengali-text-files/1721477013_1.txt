প্রবীর কুণ্ডু ■ কোচবিহার

পাকা ধানে মই দিচ্ছে হাতির দল। একের পর এক পটকা ফাটালেও কোনও ভ্রুক্ষেপ নেই তাদের। সবটা যেন তাদের গা-সওয়া। আবার বন দপ্তরের ফতোয়ায় আগুন নিয়ে হাতিদের পিছু নেওয়া এখন বন্ধ। ফলে ফসল রক্ষা করতে গিয়ে সমস্যায় বনবস্তির বাসিন্দারা৷ পাকা ধান বাঁচাতে অবশ্য একটা উপায় বের করেছেন গ্রামবাসীরা। দিনের বেলা হাতি ঢুকলে দলবেঁধে গলা ছেড়ে চিৎকার, রাতে সার্চ লাইটের আলো ফেলাটাই এখন একমাত্র পথ৷ এতে কিছুটা কাজ হলেও ধান পাকার মরসুমে রাতের ঘুম উড়েছে কোচবিহারের চিলাপাতা বনাঞ্চল লাগোয়া কোদালবস্তি গ্রামের।

জলদাপাড়া বনবিভাগের আধিকারিক কুমার বিমল বলেন, ‘হাতির মতো বুদ্ধিমান প্রাণীর ক্ষেত্রে এই ধরনের ঘটনা খুব স্বাভাবিক। বারংবার একই কায়দায় হাতিদের জঙ্গলে ফেরত পাঠানোয় তারা অভ্যস্ত হয়ে গেছে। তবে গ্রামবাসীরা এখন পটকার বদলে যে ভাবে চিৎকার করছে ও আলো ফেলে হাতিদের বনে ফেরত পাঠাচ্ছে, বন্যপ্রাণ রক্ষার ক্ষেত্রে খুব ভালো ভাবনা।’

প্রতি বছর ধান পাকার মরসুমে হাতিরা দল বেঁধে মাঠে আসে। তাদের দাপটে চিলাপাতা বনাঞ্চলের বনবস্তির বাসিন্দাদের রাতের ঘুম উড়েছে। মাঝ রাতে সার্চ লাইট হাতে নিয়ে হাতিদের তাড়াতে ছুটতে হচ্ছে তাদের। আগে হাতিরা এলে পাটকাঠিতে আগুন ধরিয়ে দলবেঁধে তাড়া করত গ্রামবাসীরা। ভয়ে লোকালয় ছেড়ে গভীর জঙ্গলে ছুট দিত হাতিরা। তবে বন দপ্তরের নিষেধাজ্ঞায় ওই পদ্ধতি বন্ধ হওয়ায় পটকা ফাটানোর কৌশল নিয়েছিলেন বনবস্তির বাসিন্দারা। এ বছর তা কোনও কাজে আসছে না। কোদালবস্তির বাসিন্দা শ্যামল রাভা বলেন, ‘গ্রামের সবাই প্রায় ধান চাষ করে। পাকা ধানের গন্ধে বন থেকে ছুটে আসছে হাতির দল। এত দিন পটকা ফাটিয়ে হাতি তাড়ানো খুব সহজ ছিল। সব বাড়িতেই পটকা রাখা থাকত ধান তোলার মরসুমে। কিন্তু এখন তা গা-সওয়া হয়ে গেছে হাতিদের। কোনও লাভ হচ্ছে না। ফলে দলবেঁধে চিৎকার করছি আমরা। রাতে বড় বড় লাইট নিয়ে মাঠ পাহারা দিচ্ছি। এতে খানিকটা হলেও সুফল মিলছে। িচৎকার শুনে হাতিরা বুঝতে পারছে ভুল দিকে এসেছে তারা।’

এখন চিলাপাতা বনাঞ্চলে একেকটি পালে ত্রিশটিরও বেশি হাতি দলবেঁধে ঘুরে বেড়াচ্ছে। এই পদ্ধতিতে গ্রামবাসীরা আপাতত সুফল পেলেও ক্রমশ তা হাতিদের গা-সওয়া হয়ে যাবে বলে মনে করেন আলিপুরদুয়ার নেচার ক্লাবের চেয়ারম্যান অমল দত্ত। তিনি বলেন, ‘বনাঞ্চল লাগোয়া এলাকায় এ ধরনের খাদ্যশস্য চাষ করা একেবারেই উচিত নয়। ধান, গম, ভুট্টা বনাঞ্চল লাগোয়া জমিতে চাষ হলে হাতিরা তো ছুটে আসবেই। এ ক্ষেত্রে কোচবিহার কৃষি বিশ্ববিদ্যালয়ের বিশেষজ্ঞদের সঙ্গে আলোচনা করে বিকল্প চাষ করা উচিত গ্রামবাসীদের।’

চিলাপাতায় বনের গভীরতা দিনে দিনে কমছে। বনের পাশে বেড়ে উঠছে বনবস্তির সংখ্যা। জঙ্গলে কাঠ-মধু সংগ্রহ, মাছ ধরা ছাড়াও এখন চাষাবাদ করেন কোদালবস্তির বাসিন্দারা। জঙ্গলে যথেচ্ছ হারে গাছ কাটায় কমছে হাতিদের পর্যাপ্ত খাবার। গুল্ম জাতীয় গাছ, কলাগাছ, চালতা গাছ অনেক কমেছে। বনাঞ্চলে খাদ্যের অভাবেই ফি-বছর দলবেঁধে হাতিরা চলে আসে লোকালয়ে ধান খেতে৷ সঙ্গে শাবক থাকলে অনেক সময় তাড়াও করে। অমল দত্ত বলেন, ‘পটকা ফাটানো বা চিৎকারে সাময়িক ভাবে হাতিরা ফিরে গেলেও তেড়ে আসার সম্ভাবনা থাকে। তাই হাতিদের বাসস্থান সুরক্ষিত রাখার ব্যাপারে সজাগ থাকা উচিত।’