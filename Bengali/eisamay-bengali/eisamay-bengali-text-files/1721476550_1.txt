এই সময় ডিজিটাল ডেস্ক: দিন কয়েক আগে চামোলি জেলায় বারোর কিশোরীকে 'খুন' করার পরেই তার ভাগ্য নির্ধারণ হয়ে গিয়েছিল। কারণ, এটা ছিল তার দ্বিতীয় শিকার। মানুষের রক্তের স্বাদ পেয়ে, লোভাতুর হয়ে ওঠে ওই চিতাবাঘ। 'মানুষখেকো' ঘোষণায় তার মৃত্যু পরোয়ানাতে সই হয়ে যায় দ্বিতীয় শিকারের পরদিনই। ৩০ জুন, ২০২০। এর পর সময়ের আর সুযোগের অপেক্ষা। অবশেষে শনিবারই
(১১ জুলাই) আসে সেই 'মাহেন্দ্রক্ষণ'। উত্তরাখণ্ডের বদ্রীনাথ বন বিভাগে গুলি করে খতম করা হল 'মানুষখেকো' চিতাবাঘটিকে।

বদ্রীনাথ ডিভিশনের বিভাগীয় বনকর্তা, DFO আশুতোষ সিং জানান, ৩০ জুন চিতাবাঘটিকে 'মানুষখেকো' ঘোষণা করা হয়েছিল। তার ঠিক আগের দিন চিতাবাঘটি আরও একজনের প্রাণ নেয়। বদ্রীনাথ বন বিভাগে এ বছর এখনও পর্যন্ত এই একটি 'মানুষখেকো' চিতাবাঘকে মারতে হয়েছে।

ডিভিশনাল ফরেস্ট অফিসারের কথায়, ২৯ জুন চিতাবাঘটি যখন দ্বিতীয় মানুষ শিকার করল, আর অপেক্ষা না-করে, মুখ্য বন্যপ্রাণ ওয়ার্ডেন (chief wildlife warden)-কে চিঠি লিখে অনুরোধ করেছিলাম, চিতাবাঘটিকে 'মানুষখেকো' ঘোষণা করতে। ৩০ জুন তাঁর অনুমতি আসে। শনিবার বন দফতরের ভাড়া-করা শুটার বদ্রীনাথ ফরেস্ট ডিভিশনের নারায়ণবাগার রেঞ্জে মানুষখেকো চিতাবাঘটিকে গুলি করে, মৃত্যু পরোয়ানা কার্যকর করেছে।

ডিএফও জানান, ২৮ মে বদ্রীনাথ ডিভিশনের গয়ারবরাম এলাকায় ওই চিতাবাঘটি প্রথমবার মানুষ মেরেছিল।

এদিকে, আলমোরা ফরেস্ট ডিভিশনে আর এক চিতাবাঘকে 'মানুষখেকো' ঘোষণা করা হয়েছে। ৮ জুলাই ওই ডিভিশনের উদাল এরিয়ায় চিতাবাঘটির হামলায় দু-বছরের একটি শিশু মারা যায়। তার পরের দিন আরও একজন। চিতাবাঘ মারতে উত্তরপ্রদেশ থেকে দুই শিকারি আনা হয়েছে।

শনিবার সকালে আর একটি পৃথক ঘটনায় নৈনিতাল জেলায় চিতাবাঘের হামলায় বছর ষাটেকের এক মহিলার মৃত্যু হয়েছে। গবাদিপশুর জন্য ঘাসপাতা আনতে জঙ্গলে গিয়েছিলেন ওই মহিলা। সেসময় চিতাবাঘটি অতর্কিতে হামলা করে। ২০ দিনের মধ্য়ে উত্তরাখণ্ডের কাঠগোদাম অঞ্চলে এটি দ্বিতীয় ঘটনা। এর আগে ২৩ জুন জঙ্গলে ঘাস কাটতে গিয়ে আর এক মহিলাও চিতাবাঘের আক্রমণে প্রাণ হারান।

নৈনিতাল ফরেস্ট ডিভিশনের মানোরা ফরেস্ট রেঞ্জের রেঞ্জার বিএস মেহতা জানান, শনিবারের ঘটনাটি ঘটে গৌলা ব্যারেজ এলাকায়। মৃত মহিলার নাম পুষ্পা সংগুড়ি। আরও চার মহিলার সঙ্গে গবাদিপশুর খাদ্য জোগাড় করতে জঙ্গলে গিয়েছিলেন। সেসময় একটি চিতাবাঘ তাঁকে থাবা মেরে, জঙ্গলে টেনে নিয়ে যায়। ঘটনাস্থল থেকে দেড় কিলোমিটার দূরে ওই বৃদ্ধার ক্ষতবিক্ষত দেহ উদ্ধার হয়।

ওই চিতাবাঘটিকে ধরতে খাবারের টোপ দিয়ে ঘটনাস্থলে খাঁচা পাতার সিদ্ধান্ত নিয়েছে বনদফতর। মৃতের পরিবারকে রাজ্য বন দফতরের তরফে ৩ লক্ষ টাকার ক্ষতিপূরণ দেওয়া হবে। ইতিমধ্যে এক লক্ষ টাকার একটি চেক পরিবারের সদস্যদের হাতে তুলে দেওয়া হয়েছে।