এই সময় ডিজিটাল ডেস্ক: অসমের গোলাঘাট এলাকাতে জলাশয়ে আটকে পড়ে মারা গেল একটি পূর্ণ বয়স্ক হাতি। আটকে পড়ে যাওয়া হাতিটিকে উদ্ধার করার কোনও উদ্যোগ নেওয়া হয়নি বলেও অভিযোগ। এই ঘটনার তদন্ত করে দেখার নির্দেশ দিয়েছে অসমের বন বিভাগ।বন বিভাগ এবং স্থানীয় সূত্রে জানা গিয়েছে, শুক্রবার সকালে গোলাঘাটের খুমতাই এলাকার দিকে গিয়ে গিয়েছিল ওই হাতিটি। সেটি আটকে পড়ে সুনগিহোলা নামের একটি জলাশয়ে।

হাতিটি জলের মধ্যে আটকে পড়েছে বলে খবর পাওয়ার পরেই বন দফতরের স্থানীয় কর্মীরা সেখানে যান এবং কাজিরাঙ্গায় অবস্থিত বন্যপ্রাণ পুনর্বাসন এবং সংরক্ষণ কেন্দ্রে (Centre for Wildlife Rehabilitation and Conservation) জানান। কিন্তু তারা কেউ না এসে, এলাকার বনকর্মী পরামর্শ দেন ওই হাতির ওপরে নজর রাখতে এবং সে নিজেই ওই জলাশয় থেকে বের হয়ে আসবে বলেও তাদের বলা হয়।

জলে বিষ নেই, দিঘিতে ভেসে উঠল ঝাঁকে ঝাঁকে মরা মাছ,নয়া কোন বিপর্যয়ের ইঙ্গিত!
বনকর্মীরা দেখেন , শুক্রবার, সন্ধ্যায় হাতিটি জল থেকে বের হয়ে আসার জন্য চেষ্টা করছে এবং বেশ কয়েকবার চেষ্টা করেও ব্যর্থ হয়। পরে, ওই বনকর্মীরা একটি নৌকা করে ওই হাতির কাছে গিয়ে দেখেন যে হাতিটি মারা গিয়েছে। শনিবার, একটি ক্রেনের সাহায্যে ওই হাতির দেহ সেখান থেকে উদ্ধার করা হয়।

অসমের বন বিভাগ, এই রাজ্যে সহকারী কনজারভেটর অফ ফরেস্ট রিতু পবন বড়াকে নির্দেশ দিয়েছেন বন্যপ্রাণ ( রক্ষা) আইন ১৯৭২-এর ৫০ (৮) ধারায় ওই হাতির মৃত্যুর তদন্ত করার জন্য।