এই সময় ডিজিটাল ডেস্ক: 'খাঁচার পাখি' না 'বনের পাখি'? এবার সিদ্ধান্ত নেবে সুপ্রিম কোর্ট! পাখিদের আকাশে ওড়ার স্বাধীনতা আছে কিনা, শীর্ষ আদালতের সওয়াল-জবাবেই এবার তা ঠিক হবে!

পাখিদের আকাশে ওড়ার স্বাধীনতা নিয়ে গুজরাত হাইকোর্টের একটি রায়কে চ্যালেঞ্জ করে সুপ্রিম কোর্টে যায় একটি পশুপ্রেমী সংগঠন। মামলাটি গ্রহণ করতে সম্মত হয়েছেন সুপ্রিম কোর্টের প্রধান বিচারপতি এইচএল দাট্টুর নেতৃত্বাধীন ডিভিশন বেঞ্চ। এই মামলায় একদিকে যেমন নির্ভর করছে পাখিদের আকাশে ওড়ার স্বাধীনতা, তেমন অন্যদিকে গোটা দেশের পোষ্য বিক্রেতাদের রুটিরুজি।

২০১১-র মে মাসে গুজরাত হাইকোর্টের রায়ে বলা হয় যে খাঁচাবন্দি সমস্ত পাখিকে মুক্তি দিতে হবে। আকাশে ওড়া পাখিদের প্রাথমিক অধিকার। এই অধিকার কখনোই ক্ষুণ্ণ করা যাবে না। এর ফলে সমস্যায় পড়েন পাখি বিক্রেতারা। Prevention of Cruelty to Animals Act and the Wildlife Protection Act-এর অধীনে পাখি বিক্রেতাদের বিরুদ্ধে যে কেউ অভিযোগ দায়ের করতে পারেন। গুজরাত হাইকোর্টের এই রায়কে হাতিয়ার করে অনেক সময়ই পুলিশ ও স্বেচ্ছাসেবী সংগঠনগুলি পাখি বিক্রেতাদের হয়রানি করে বলে অভিযোগ।

এই আইনের বিরুদ্ধে শীর্ষ আদালতে অভিযোগকারীদের হয়ে সওয়াল করছেন প্রবীম আইনজীবী সলমন খুরশিদ। তাঁর বক্তব্য, ১৯৬০ সালে পাশ হওয়া Prevention of Cruelty to Animals Act এবং ১৯৭২ সালে পাশ হওয়া Wildlife Protection Act-এ পাখিদের রক্ষায় যথেষ্ট ব্যবস্থা নেওয়া হয়েছে। গুজরাত হাইকোর্টের রায় এই দুই আইনকে ক্ষুণ্ণ করছে বলেও অভিযোগ করেছেন তিনি। বাড়িতেও পোষ্যর প্রয়োজন আছে বলে যুক্তি তাঁর। পাখি ও পশুরা মানুষের শারীরিক ও মানসিক স্বাস্থ্য ভালো রাখতে সাহায্য করে বলে জানিয়েছেন এই প্রবীণ আইনজীবী।