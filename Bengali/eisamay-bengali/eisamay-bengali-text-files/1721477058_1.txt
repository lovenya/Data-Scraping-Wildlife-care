এই সময় ডিজিটাল ডেস্ক: বনবেড়াল, কাঠবেড়ালি, বেজির মাংসের লোভে নদিয়ার হরিণঘাটা থেকে উত্তর ২৪ পরগনার স্বরূপনগরে এসেছিল জনা দশেকের দলটি। স্বরূপনগর ব্লকের তেপুল মির্জাপুর লাগোয়া জঙ্গলে লাঠিসোঁটা হাতে ঢুকলে সন্দেহ হয় স্থানীয়দের। কিন্তু তখন আগন্তুকদের আর হদিস পাননি গ্রামবাসীরা। সন্ধের পর জঙ্গল থেকে মরা বনবেড়াল, কাঠবেড়ালি দেখে ক্ষেপে ওঠেন সকলে। দশ শিকারিকে আটকে পুলিশে খবর দেওয়া হয়। বন্যপ্রাণী হত্যার দায়ে দশজনের ১৪ দিনের জেল হেফাজত হয়েছে।

রবিবার সকালে মেদিয়া ও পারুই গ্রামের লোকজন দেখেন কিছু বহিরাগত তির, ধনুক, টাঙি, লাঠি, জাল ও এয়ারগান নিয়ে গ্রামে এসেছে। সন্দেহ হওয়ায় তাদের গতিবিধির উপর নজর রাখতে শুরু করেন অনেকে। কিন্তু খানিক বাদেই গ্রাম লাগোয়া ঝোপে-জঙ্গলে সেঁধিয়ে যায় সকলে। গ্রামবাসীরা সারাদিন ওদের টিকির নজর পায়নি। সন্ধ্যার সময় গ্রামের মানুষ দেখেন সকালের আগন্তুকরা জঙ্গল থেকে কয়েকটি বন্যপ্রাণী মেরে নিয়ে যাচ্ছে। বিষয়টি আঁচ করে গ্রামবাসীরা খবর দেন স্থানীয় পরিবেশ সুরক্ষা সমিতিকে। সমিতির সদস্যরা বাধা দিলে বহিরাগতের দল তির, ধনুক দেখিয়ে ভয় দেখায়। কিন্তু গ্রামবাসীরা দলেবেঁধে এগিয়ে এলে পিছু হটতে বাধ্য হয়। অল্প সময়ের মধ্যেই দশ জনকে ধরে আটকে রাখেন গ্রামবাসীরা। খবর দেওয়া হয় পুলিশ ও বনদপ্তরকে।

স্বরূপনগর থানার পুলিশ এসে দশ জনকে গ্রেপ্তার করে। বাজেয়াপ্ত করা হয়েছে শিকারে ব্যবহৃত অস্ত্রসস্ত্র। উদ্ধার হয়েছে মৃত বেশ কয়েকটি বনবেড়াল, বেজি ও কাঠবেড়ালি। বন্যপ্রাণী সংরক্ষণ আইন না মেনে বনবেড়াল, বেজি, কাঠবেড়ালি ও এবং বিভিন্ন পাখি হত্যার অভিযোগে গ্রেপ্তার করা হয় ভোলা হেমব্রম, মোহন হেমব্রম, সামু মাণ্ডি, টিঙ্কু মাণ্ডি, সোনা মাণ্ডি, বুকাই টুডু, রাম মুর্মু, বায়া মু্‌র্মু, সুমন টুডু ও বৈদ্যনাথ হেমব্রমকে। ধৃতদের সোমবার বসিরহাট মহকুমা আদালেতে তোলা হলে বিচারক ১৪ দিনের জেল হেপাজতের নির্দেশ দেন।

তেপুল মির্জাপুর পরিবেশ সুরক্ষা কমিটির সদস্য অর্ণব কুণ্ডু বলেন, 'সারা বছর ধরে এলাকার মানুষকে নিয়ে পরিবেশ সুরক্ষায় আমরা কাজ করি। এলাকার মানুষও এখন পরিবেশ সংক্রান্ত বিষয়ে সচেতন। তাই দুষ্কৃতীরা যখন গ্রামে ঢোকে তখন গ্রামের মানুষ আমাদের খবর দেয়। এরপরই গ্রামবাসীদের সাহায্যেই ওদের আটকে পুলিশে খবর দিতে পেরেছি। আমরা বন্যপ্রাণী হত্যার ঘটনায় অভিযুক্তদের দৃষ্টান্তমূলক শাস্তি চাই।' ডিভিশনাল ফরেস্ট অফিসার অংশুমান মুখোপাধ্যায় বলেন, 'রবিবার সন্ধ্যায় তেপুল মির্জাপুর পরিবেশ সুরক্ষা কমিটির সদস্য ও গ্রামবাসীরা মিলে বহিরাগত একটি শিকারি দলকে চিহ্নিত করে ও বন্যপ্রাণী সুরক্ষার স্বার্থে তাদের বিরুদ্ধে প্রতিরোধ গড়ে তোলে। আইন নিজেদের হাতে না নিয়ে স্থানীয় ফরেস্ট অফিস ও পুলিশে খবর দেয়। খবর পেয়ে সেখানে গিয়ে শিকারীদের কাছ থেকে কিছু মৃত বন্যপ্রাণী ও শিকারের অস্ত্রসস্ত্র উদ্ধার করি আমরা। ধৃতদের বিরুদ্ধে আইনানুগ ব্যবস্থা নেওয়া হয়েছে।'