অরূপকুমার পাল ■ ঝাড়গ্রাম
রাত কাটানোর জায়গা নেই বলে আর ময়ূরঝর্না পাহাড়ের কোলে ময়ূরের নাচ দেখে তাড়াহুড়ো করে ফিরতে হবে না৷ আমলাশোলে আমঝর্না টিলার কোলে সুন্দর জলাধারের বসে দিনভর বসে থাকতে চান৷ আর তাড়া নেই৷ ঝাড়খণ্ড লাগোয়া কেটকী ঝর্নায় বিশাল নীল জলাশয়ের পাশে সারা দিন কাটালেও আপনার কোনও সমস্যা হবে না৷ রাত্রিবাসের ব্যবস্থা হচ্ছে কাঁকরাঝোরে৷ জঙ্গলমহলে প্রথম হোম স্টে চালু হচ্ছে৷ বেসরকারি উদ্যোগে ক্রিসমাসের আগের দিন হোম স্টে চালু হতে যাচ্ছে বেলপাহাড়ির কাঁকড়াঝোরে৷ ভাবছেন , যাওয়াই তো ঝকমারি৷ কোনও চিন্তা নেই৷ ঝাড়খণ্ডগামী যে কোনও ট্রেনে চেপে বসুন৷ ঘাটশিলা স্টেশন থেকে কাঁকড়াঝোর নেওয়ার ব্যবস্থা করবেন হোম স্টে কর্তৃপক্ষই৷ বেড়ানো হয়ে ফিরিয়েও দিয়ে যাবেন৷ ঝাড়গ্রাম হয়ে গেলে অবশ্য পর্যটকদের নিজেদের দায়িত্বে যেতে হবে৷

একবার গিয়ে পৌঁছলে এলাকা ঘুরিয়ে দেখানোর দায়িত্ব নিচ্ছেন হোম স্টে কর্তৃপক্ষই৷ চাকাডোবার ট্রেকিং রুট , শীতে পরিযায়ী পাখির ভিড় লেগে থাকা খান্দারানি ড্যাম্প , গাদরাসিনি পাহাড়ের উপর থেকে মনোরম প্রকৃতি, ঘাগরায় খরস্রোতে নদীর হিল্লোল , লালজল পাহাড়ের গুহায় পুরাতাত্ত্বিক নিদর্শন উপভোগ করার ঢালাও ব্যবস্থা মজুত৷ চাইলে একটু এগিয়ে বাঁকুড়ার ঝিলিমিলি পাহাড় , মুকুটমণিপুর ড্যাম্পও ঘুরে আসতে পারেন৷ কাঁকড়াঝোরে রাত্রিবাসের নিশ্চিন্ত আশ্রয়৷ স্থানীয় এক বাসিন্দার বাড়ি সংস্কার করে তিন জনে মিলে গড়ে তুলেছেন হোম স্টে৷ মধুসূদন মাহাতো ওই বাড়ির মালিক৷ অন্য দু’জন সমরজিত্ পাল ও রূপম চক্রবর্তী আদতে কলকাতার বাসিন্দা৷ তথ্যপ্রযুক্তি সংস্থার চাকরি ছেড়ে এখন কাঁকড়াঝোরেই পড়ে আছেন রূপম৷ তিনি বলেন , ‘আপাতত ফোনে বুকিং নেওয়া হবে৷ ’পরে ওয়েবসাইট তৈরির পরিকল্পনা আছে সমরজিত্ -রূপমদের৷ জন প্রতি বেড ভাড়া ৩০০ টাকা৷ রোজ খাওয়াদাওয়ার খরচ আরও ৩২০ টাকা৷ সমরজিত্ জানালেন , কেউ দুই রাত , তিন দিনের প্যাকেজে এলে মাথাপিছু খরচ পড়বে ২৫০০ টাকা৷ মাওবাদীরা ল্যান্ডমাইনে উড়িয়ে দিয়েছিল কাঁকড়াঝোরের ফরেস্ট বাংলো৷ তার পর থেকে আর রাত্রিবাসের ব্যবস্থা ছিল না৷ পর্যটকরাও আর আতঙ্কে কাঁকড়াঝোরমুখী হতেন না৷ পরিস্থিতি স্বাভাবিক হতে পর্যটনে নতুন সম্ভাবনায় হোম স্টে নতুন দিগন্ত হতে পারে৷