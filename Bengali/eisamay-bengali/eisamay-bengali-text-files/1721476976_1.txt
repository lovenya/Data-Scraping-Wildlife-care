শিলাদিত্য সাহা

এক দিকে, বন্যপ্রাণ সংরক্ষণ, অন্য দিকে বন্যপ্রাণের বিরুদ্ধে হওয়া অপরাধ নিয়ন্ত্রণ। দু’টো কাজ একসঙ্গে করা সমস্যাবহুল বলেই রাজ্য সরকারের সিদ্ধান্তে আলাদা করে তৈরি হয়েছিল ওয়াইল্ডলাইফ ক্রাইম কন্ট্রোল উইং। কথা ছিল, বন্যপ্রাণ সংক্রান্ত অপরাধের খবর পেলে গোটা দক্ষিণবঙ্গে ও প্রয়োজনে উত্তরবঙ্গে অভিযান চালাবেন ওই শাখার অফিসাররা। দেশের বন্যপ্রাণ সুরক্ষা আইনে বলীয়ান ওই শাখার অফিসাররা অভিযুক্তদের ধরে পুলিশের হাতে তুলে দেবেন। ধৃতদের সঙ্গে পশুপাখি, বিরল প্রাণী বা উদ্ভিদ থাকলে তাদের উদ্ধার করে রেসকিউ সেন্টারে রাখবেন।
কিন্তু এই কাজটা গোটা দক্ষিণবঙ্গে করছেন মাত্র ন’জন!

বহুদিন ধরেই লোকবলের অভাবে ধুঁকছে রাজ্যের বন্যপ্রাণ সংক্রান্ত অপরাধ নিয়ন্ত্রণের জন্য তৈরি এই শাখা। রাজ্যের বিভিন্ন নিম্ন আদালত থেকে সুপ্রিম কোর্ট— মোট ১৪টি বিচারালয়ে জমে রয়েছে বন্যপ্রাণ সংক্রান্ত অপরাধের অন্তত ২০০টি মামলা। শুধু নিম্ন আদালতগুলিতেই ১৮২টি মামলা বিচারাধীন। কিন্তু ওই শাখায় লোকাভাবের ফলে কোনও মামলায় বছর ঘুরলেও চার্জশিট জমা দেওয়া যায়নি, কোনও কোনও ক্ষেত্রে আবার চার্জশিট জমা পড়লেও বিচার শুরু করা যাচ্ছে না। এমনকী, বন্যপ্রাণ সংক্রান্ত অপরাধের ঘটনায় অভিযুক্তদের ধরতে অভিযানে বেরোলে তখন অফিস সামলাবে কে, সেটাও চিন্তার কারণ হয়ে দাঁড়িয়েছে। বিধাননগরে ওয়াইল্ডলাইফ ক্রাইম কন্ট্রোল উইংয়ের দপ্তরের পাশে অ্যানিম্যাল রেসকিউ সেন্টারে গেলে দেখা যাবে, সুসজ্জিত সবুজ বাগানে খণ্ডহরের মতো দাঁড়িয়ে রয়েছে বহুদিন আগে বন্যপ্রাণ চোরাচালানের ঘটনায় বাজেয়াপ্ত হওয়া দু’টি বড় বাস। মামলার নিষ্পত্তি, তাই বাজেয়াপ্ত বাস দু’টিও ওখান থেকে সরেনি।

গত বুধবার কচ্ছপের চোরাচালানের ঘটনায় রোহন রঞ্জন নামে এক যুবক বমাল গ্রেপ্তার হন। গত এক বছরে এই নিয়ে দু’বার তাঁর বিরুদ্ধে একই অপরাধের অভিযোগ উঠেছে। রোহনের বিরুদ্ধে প্রথম মামলাটি এখনও আদালতের বিচারাধীন। কিন্তু তার পরেও শনিবার অভিযুক্ত দ্বিতীয় মামলায় জামিন পেয়ে যায়। কারণ? গত বছরের মাঝামাঝি রুজু হওয়া প্রথম মামলাটির চার্জশিট এখনও জমা পড়েনি!

মামলার তদন্তকারী অফিসার তথা ক্রাইম কন্ট্রোল উইংয়ের তৎকালীন রেঞ্জ অফিসার উল্লাস নাথের বক্তব্য, ‘অফিসারদের এক-এক জনের হাতে প্রচুর মামলার তদন্তভার। এই পরিস্থিতিতে আমরা চার্জশিট পেশের ক্ষেত্রে গুরুতর অপরাধকে প্রাধান্য দিই।’

দক্ষিণবঙ্গে ওয়াইল্ডলাইফ ক্রাইম কন্ট্রোল উইংয়ের পাঁচটি রেঞ্জ। কলকাতায় তিনটি ও হাওড়ায় দু’টি। একটি রেঞ্জে প্রথানুযায়ী এক জন রেঞ্জ অফিসার, দু’জন বিট অফিসার এবং তাঁদের অধীনে দু’জন করে মোট চার জন ফরেস্ট গার্ড ধরলে সাত জনের থাকার কথা। সেই হিসেবে পাঁচটি রেঞ্জে অফিসার ও ফরেস্ট গার্ড মিলিয়ে ৩৫ জনের থাকার কথা। কিন্তু আছেন মোট ন’জন! এক জন রেঞ্জ অফিসার, চার জন বিট অফিসার, এক জন হেড ফরেস্ট গার্ড এবং তিন জন ফরেস্ট গার্ড। রেঞ্জ অফিসার শুভেন্দু সিনহা অবশ্য বলছেন, ‘কম লোকের জন্য কোনও কাজ আটকে আছে, সেটা বলা যাবে না। খবর পেলেই আমরা অভিযান চালাই। কত পশুপাখি উদ্ধার হয়েছে, তার হিসেব রয়েছে।’

রাজ্যের প্রধান মুখ্য বনপাল নরেন্দ্র পাণ্ডে বলেন, ‘বন দপ্তরে অন্তত ৪০% পদ খালি। সে দিক দিয়ে দেখলে, ওয়াইল্ডলাইফ ক্রাইম কন্ট্রোল উইংয়ের হাতে কাজ চালানোর মতো লোক তা-ও আছে। তবে আপাতত প্রায় ২০০ নতুন রেঞ্জ অফিসারকে নিয়োগ করা হয়েছে। তাঁদের প্রশিক্ষণ চলছে দেশের বিভিন্ন সংস্থায়। প্রশিক্ষণ শেষে তাঁরা কাজে যোগ দিলে সামগ্রিক ভাবে লোকাভাব অনেকটাই মিটবে।’