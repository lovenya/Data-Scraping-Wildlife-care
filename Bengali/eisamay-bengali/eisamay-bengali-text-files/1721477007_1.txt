এই সময় ডিজিটাল ডেস্ক: দেখা মিলল তিনটি বিরল সিন্ধু নদীর ডলফিনের। বিপাশা কনজারভেশন রিজার্ভে বর্ষা-উত্তর সমীক্ষায় আচমকাই বন্যজীবন সংরক্ষণবিদদের নজরে আসে বিশ্বের বিরল স্তন্যপায়ী ডলফিনের দল।

তিনটি ডলফিনের মধ্যে একটি অপ্রাপ্তবয়স্ক। এর থেকেই প্রমাণিত হয়, বিপন্ন এই প্রাণী শুধু বেঁচেই থাকছে না, প্রজননও করছে। পঞ্জাব ডিপার্টমেন্ট অফ ফরেস্ট অ্য়ান্ড ওয়াইল্ডলাইফ এবং WWF ইন্ডিয়ার যৌথ উদ্যোগে করা এই সমীক্ষায় বিপাশা নদীর তীরে গাডকা গ্রামের কাছে হারিকে হেডওয়ার্কস থেকে ২৫ কিমি আপস্ট্রিমে দেখা মিলেছে এই তিনটি ডলফিনের।

পরবর্তী সার্ভে করা হবে চলতি বছরের ডিসেম্বর মাসে। তখনই বোঝা যাবে বিপাশা কনজারভেশন রিজার্ভে এই মুহূর্তে ঠিক কত ডলফিন রয়েছে। এর আগে জুন মাসে সার্ভে করা হয়েছিল। তখনও চারটি ডলফিনের খোঁজ পাওয়া গিয়েছিল, যার মধ্যে একটি অপ্রাপ্তবয়স্ক ছিল।

বিপাশা নদীর ১৮৫ কিমি লম্বা গতিপথে চারদিন ধরে এই সার্ভে চালানো হয়েছিল। শুরু হয়েছিল হোশিয়ারপুর জেলার হেওয়র্ক থেকে। শেষ হয়েছে হারিকে হেডওয়র্কে। গবেষকদের এই দলের নেতৃত্বে ছিলেন WWF ইন্ডিয়ার কোঅর্ডিনেটর গীতাঞ্জলি কানওয়ার। এই মুহূর্তে ভারত ও পাকিস্তানের পঞ্জাবে প্রায় ২ হাজার Indus river dolphin রয়েছে।