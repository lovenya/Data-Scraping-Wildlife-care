এই সময় ডিজিটাল ডেস্ক: গত কয়েক সপ্তাহে অসমের বন্যা পরিস্থিতি (Assam Floods) আরও অবনতি হয়েছে। সোমবার সরকারি হিসেব জানাচ্ছে, এখনও পর্যন্ত ২৩টি জেলার ২,০৭২ গ্রামের ৯.২৬ লক্ষ মানুষ ক্ষতিগ্রস্ত। গত সপ্তাহ মিলিয়ে বন্যায় মৃতের সংখ্যা বেড়ে দাঁড়িয়েছে ২০। অন্যদিকে, মাটি আলগা হয়ে ভয়াবহ ভূমিধসের কারণে প্রাণ হারিয়েছে ২৩জন। লাগাতার ভারী বর্ষণে ফুঁসছে ব্রহ্মপুত্র নদ। অনেক এলাকাতেই ব্রহ্মপুত্র নদের জল বইছে বিপদসীমার উপর দিয়ে। ফলে সর্বত্রই বন্যার আশংকায় গ্রামছাড়া হচ্ছেন বাসিন্দারা। বন্যার জলের তলায় চলে গিয়েছে কয়েক হাজার হেক্টর চাষের জমি। নিখোঁজ বহু গৃহপালিত পশুও।

অসম রাজ্য বিপর্যয় মোকাবিলা কর্তৃপক্ষ (Assam State Disaster Management Authority) এদিন জানিয়েছে, বন্যায় রাজ্যের সবচেয়ে বেশি ক্ষতিগ্রস্ত হয়েছে ধেমাজি, লক্ষ্মীপুর, বিশ্বনাথ, উদালগুড়ি, দারাং, লনবাড়ি, বরপেটা, কোকরাঝাড়, ধুবড়ি, নগাঁও, গোলাঘাট, জোরহাট, মাজুলি, শিবাসাগর, ডিব্রুগড়, বনগাইগাঁও, দক্ষিণ সালমারা, গোলপারা, কামরূপ, মরিগাঁও, হজাই, পশ্চিম করবি আংলং ও তিনসুকিয়া।

আইএএনএস সংবাদ সংস্থার রিপোর্ট অনুসারে, ভয়াবহ বন্যায় ক্ষতিগ্রস্ত ৯.২৬ লক্ষেরও বেশি মানুষ। বন্যায় জেরে জলের জলায় চলে গিয়েছে ৬৮,৮০৬ হেক্টর চাষের জমি। আপাতত ১৯৩টি ত্রাণ শিবিরের আয়োজন করা গিয়েছে। তাতে মোট ২৭, ৩০৮ জন মানুষ আশ্রয় নিতে পেরেছেন। সরকারি আধিকারিকরা জানিয়েছেন, শুধু মানুষেরই ক্ষতি হয়েছে তা নয়, এ বছর বন্যায় গবাদিপশুরও ক্ষতি হয়েছে। গবাদি পশুদের বাঁচাতে মানুষ বুক জলের ওপর দিয়ে তাদের সঙ্গে নিয়ে নিরাপদ আশ্রয়ের খোঁজে চলে যাচ্ছেন।

বন্যায় বিধ্বস্ত গ্রামগুলিতে ত্রাণ পৌঁছে দেওয়ার জন্য ইতোমধ্যেই রাজ্য বিপর্যয় মোকাবিলা দল, জাতীয় বিপর্যয় মোকাবিলা ফোর্স ও জেলাস্তরের প্রশাসনে দলের সদস্যরা হাতে হাত লাগিয়ে কাজ শুরু করেছেন। অন্যদিকে রাজ্য়ের মুখ্যমন্ত্রীর অফিস থেকে জানানো হয়েছে, করোনায় আক্রান্ত এই রাজ্যের বন্যা কবলিত গ্রামগুলিতে যতটা সম্ভব বিধিনিষেধ মেনে কাজ করা হচ্ছে। একদিকে করোনাভাইরাসের ছোবল, অন্যদিকে ভয়াল বন্যার আকার ধারণ করেছে অসমে। দুই বিপর্যয়ের ঠেলায় বিধ্বস্ত উত্তর পূর্বের এই রাজ্য।

রবিবার, অসমের বন্যা পরিস্থিতি নিয়ে রাজ্যের মুখ্যমন্ত্রী সর্বানন্দ সোনোয়ালের (CM Sarbananda Sonowal) সঙ্গে কথা বলেন স্বরাষ্ট্রমন্ত্রী অমিত শাহ (Home Minister Amit Shah)। এদিন তিনি জানিয়েছেন, অসমের বন্যা পরিস্থিতি মোকাবিলার জন্য যেকোনও সাহায্যের জন্য প্রস্তুত কেন্দ্র। শুধু বন্যাই নয়, ভয়বাহ ভূমিধসেও মারা গিয়েছে বহু। সবরকম সাহায্যের জন্য রাজ্যের মানুষের পাশে থাকার আশ্বাস দিয়েছেন অমিত শাহ।

আরও পড়ুন এখানে: অসমের ১৬ জেলায় ২.৫৩ লক্ষ মানুষ ক্ষতিগ্রস্ত, ফুঁসছে ব্রহ্মপুত্র, ভয়াবহ বন্যা পরিস্থিতি


ভুটান-অসম-সহ উত্তরপূর্বের অন্য রাজ্যগুলিতে অবিরাম বর্ষণ হয়ে চলেছে। যার জেরে অসমে ভয়াবহ বন্যা পরিস্থিতর সৃষ্টি হয়েছ। একাধিক জায়গায় ব্রহ্মপুত্রের নদের জল বিপদসীমার উপর দিয়ে বইছে। অসম রাজ্য বিপর্যয় মোকাবিলা কর্তৃপক্ষ (ASDMA )-র দেওয়া রিপোর্ট অনুসারে জোরহাট জেলার নেমাতিঘাটে বিপদসীমার উপর দিয়ে বইছে ব্রহ্মপুত্র। তিনসুকিয়া জেলার সোনিতপুরেও তাই। কাজিরাঙা জাতীয় উদ্যানেও (Kaziranga National Park) বন্যার জল ঢুকে পড়েছে। পার্কের ভিতরে থাকা ১৮৩টি শিবিরের মধ্যে ৭০টি জলমগ্ন।

মরিগাঁও জেলার পবিতরা বন্যপ্রাণ অভয়ারণ্যের ( Pobitora Wildlife Sanctuary ) ৮০ শতাংশ এলাকাই এখন জলমগ্ন। একশৃঙ্গ ভারতীয় গন্ডার-সহ বন্যপ্রাণীরা অভয়ারণ্য ছেড়ে উঁচু জমির দিকে সরে আসছে। গুয়াহাটি থেকে ৩০ কিলোমিটার পূর্বে অসমের এই অভয়ারণ্যে ১০০-র বেশি ভারতীয় গন্ডার রয়েছে। আছে ১,৫০০ বুনো মহিষ। এই অভয়ারণ্য বন্য শূকরের আবাসস্থলও। হাজারে হাজারে বন্য শূকর রয়েছে।