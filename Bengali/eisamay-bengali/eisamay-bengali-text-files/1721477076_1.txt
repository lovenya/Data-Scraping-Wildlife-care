এই সময় ডিজিটাল ডেস্ক: বন্যপ্রাণী শিকারের পর, লুকিয়ে ট্রেনে চাপিয়ে পাচার করতে গিয়ে আরপিএফের হাতে ধরা পড়ল এক চোরাশিকারি। ধৃতের নাম চুরকু যোগী। বিহারের কিশানগঞ্জ এলাকার রামপুর চেকপোস্টের কাছে তার বাড়ি। চুরকুর কাছ থেকে বিরল প্রজাতির দু'টি মৃত বন বিড়াল ছাড়াও মিলেছে জ্যান্ত দু'টি গোসাপ। প্রাথমিক জিগ্যাসাবাদের পর ওই চোরাশিকারিকে বনদফতরের আধিকারিকদের হাতে তুলে দিয়েছে আরপিএফ।

বনদফতর সূত্রে খবর, শুক্রবার বালুরঘাট-শিলিগুড়ি ইন্টারসিটি এক্সপ্রেসে চেপে শিলিগুড়ি যাচ্ছিল এক ব্যক্তি। তাকে দেখে আরপিএফ জওয়ানদের সন্দেহ হয়। সঙ্গে থাকা বস্তায় তল্লাশি চালালে, ভিতর থেকে দু'টি মৃত বনবিড়াল এবং জ্যান্ত দু'টি গোসাপ উদ্ধার হয়। জেরায় সে জানায়, বালুরঘাটের বাউল এলাকা থেকে সেগুলি সংগ্রহ করেছে। ধৃতের স্বীকারোক্তি, বাইরে পাচারের উদ্দেশ্যেই সেগুলি সে নিয়ে যাচ্ছিল। বুনিয়াদপুর স্টেশনে তাঁকে নামিয়ে বনদফতরের হাতে তুলে দেয় আরপিএফ।

জলপাইগুড়িতে গোয়েন্দা-ফাঁদে পাচারকারী, উদ্ধার ১৩ কেজি হাতির দাঁত

বনদফতরের বালুরঘাটের রেঞ্জার আব্দুল রেজ্জাক জানিয়েছেন, বিহারের বাসিন্দা চুরকু যোগীর কাছ থেকে দু'টি মৃত বনবিড়াল এবং দুটি জ্যান্ত গোসাপ পাওয়া গিয়েছে। আজ, শনিবার ওই চোরাশিকারিকে বালুরঘাট আদালতে পেশ করা হবে।