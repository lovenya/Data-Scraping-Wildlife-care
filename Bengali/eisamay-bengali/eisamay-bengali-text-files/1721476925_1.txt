এই সময় ডিজিটাল ডেস্ক: রাস্তায় যেতে গিয়ে পাহাড়ি সিংহের সামনে পড়ে গিয়েছিলেন তিনি। সেটি আক্রমণ করে ধেয়ে এসেছিল ঘাড়ের উপর। সিংহের সঙ্গে লড়াই করলেন তিনি। শেষে শ্বাসরোধ করে মেরে ফেলে নিজেকে বাঁচালেন। সিংহ-মানুষের এমন লড়াইয়ের সাক্ষী থাকল কলোরাডো।

সোমবার বিকেলে হর্সটুথ মাউন্টেনের ওয়েস্ট রিজ ট্রেলের পাহাড়ি রাস্তায় দৌড়তে বেরিয়েছিলেন এক ব্যক্তি। দৌড়নোর সময় হঠাত্ই পিছনে একটা গর্জনের আওয়াজ পান। ঘুরে দেখতেই চোখের নিমেষে তাঁর উপর ঝাঁপিয়ে পড়ে প্রায় ৩৭ কেজি ওজনের মাউন্টেন লায়ন। প্রতিরোধ করার চেষ্টা করলে তাঁর মুখে কামড় বসিয়ে দিয়েছে সিংহটি। সর্বশক্তি দিয়ে নিজেকে সিংহের কবল থেকে মুক্ত করার চেষ্টা করেন তিনি। শেষমেশ সিংহের গলা টিপে ধরেন। আর তার ফলে শ্বাসরোধ হয়ে মৃত্যু হয় সিংহটির। আহত হন তিনি নিজেও।এখন পর্যন্ত আহত ব্যক্তির নাম জানা যায়নি। চিকিৎসার জন্য হাসপাতালে ভর্তি করা হয়েছে। চিকিত্সকরা জানিয়েছেন, ওই ব্যক্তির মুখে গভীর ক্ষত রয়েছে। হাত, পা এবং শরীরের অন্য অংশেও অল্পবিস্তর ক্ষতের সৃষ্টি হয়েছে। ময়নাতদন্তের রিপোর্টে জানা গিয়েছে শ্বাসরোধ হয়েই মৃত্যু হয়েছে সিংহটির। কলোরাডোর ওই এলাকায় কুগারের (পাহাড়ি সিংহ) আনাগোনা লেগেই থাকে। যাঁরা সাইক্লিং বা দৌড়নোর জন্য যান, তাঁদের সতর্কতামূলক ব্যবস্থা নিয়েই যেতে বলা হয়।

কলোরাডো পার্কস অ্যান্ড ওয়াইল্ডলাইফ সূত্র থেকে জানা গিয়েছে, মাউন্টেন লায়ন সচরাচর হামলা করে না। শান্ত স্বভাবের এরা। তবে সম্প্রতি এক রিপোর্টে জানা গিয়েছে, ১৯৯০ সাল থেকে বেশ কয়েকটি হামলার ঘটনা ঘটেছে। যাতে দেখা গিয়েছে তিন জনের মত্যু হয়েছে এবম আহত হয়েছেন ১৬ জন।