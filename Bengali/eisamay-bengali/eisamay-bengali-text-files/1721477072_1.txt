এই সময় ডিজিটাল ডেস্ক: চারিদিকে যখন একের পর এক মন খারাপ করা খবরে ছেয়ে যায় সংবাদমাধ্যম থেকে শুরু করে সোশ্যাল মিডিয়া, তখন এমন সব খরবই যেন দেখা দেয় রামধনুর মতো। কয়েক মাস আগে এক হস্তিনী ও তার গর্ভস্ত সন্তানের মর্মান্তিক মৃত্যুর খবর তোলপাড় ফেলে দিয়েছিল। কিন্তু এই খবর শুধুই মন ভালো করে।

সম্প্রতি কেনিয়ার শেলড্রিক ওয়াইল্ড লাইফ ট্রাস্ট (Sheldrick Wildlife Trust) তাদের ট্যুইটার হ্যান্ডেলে শেয়ার করেছে ছোট্ট হাতির মন ছুঁয়ে যাওয়া ভিডিয়ো। উল্লেখ্য, এই সংস্থা অনাথ হস্তি শাবকদের দেখভাল করে থাকে। তাদের পোস্ট করা এই ভিডিয়োতে দেখা যাচ্ছে সদ্যোজাত একটি হস্তিশাবক কীভাবে টলমল পায়ে ঘুরে বেড়াচ্ছে মায়ের সঙ্গে। মাত্র একদিন বয়সী ছোট্ট লাপার মা লিনানা-র পিছু পিছু ঘুরে বেড়ানোর এই ভিডিয়ো মন জয় করে নিয়েছেন নেটপাড়ার।

ভিডিয়োটি পোস্ট করে শেলড্রিক ওয়াইল্ড লাইফ ট্রাস্টের তরফে লেখা হয়েছে, ‘পিটার প্যাটার... ছোট্ট পায়ের আওয়াজ ঘুরে বেড়াচ্ছে ইথুম্বায়। লিনানার সদ্যোজাত হস্তিশাবক এখানে জন্ম নেওয়া ৩৭তম বেবি এলিফ্যান্ট। এই ভিডিয়োটি যখন শ্যুট করা হয় লাপার একদিনও বয়স পূর্ণ হয়নি।’



ভিডিয়োতে লাপাকে দেখা যাচ্ছে মায়ের পায়ের ফাঁকে দাঁড়িয়ে। মায়ের জল খাওয়ার সময়ে সেও এগিয়ে যায় পায়ে পায়ে। লাপার এই কাণ্ডকারখানা উপভোগ করতে দেখা যায় বাকি হাতি এবং হস্তিশাবকদেরও। দেখে নিন ছোট্ট লাপাকে...

আরও পড়ুন: মানুষই এমন পারে, গর্ভবতী হাতিকে বাজি ভরা আনারস খাইয়ে মারা হল কেরালায়!

কেরালার গর্ভবতী হাতিকে মারল কারা? খোঁজ দিতে পারলেই ৫০ হাজার!

'কেন এই নৃশংসতা?', কেরালার গর্ভবতী হাতি হত্যার প্রতিবাদে গর্জে উঠল দেশ

উল্লেখ্য, চলতি বছরের জুন মাসে কেরালা সাক্ষী হয়েছিল এক নৃশংস ঘটনার। গর্ভবতী হাতিকে বাজিভরা আনারস খেতে দেওয়া হয়েছিল। আর সেই বাজি ভরা আনারস ফাটতেই ছিন্নভিন্ন হয়ে যায় হাতিটির জিভ এবং মুখ। শুধু কি তাই। সন্তান যাতে বাঁচে, সেই প্রাণ চলে যাওয়া অবস্থাতেও হাতিটি দাঁড়িয়েছিল জলের মধ্যে। যদি সে বাঁচে, আসলে পেটের সন্তানটা যদি বাঁচে! বনকর্মীরা জানিয়েছেন, হাতিটি বন থেকে লোকালয়ে চলে এলেও সে মানুষকে অত্যন্ত বিশ্বাস করত। তাই মানুষের দেওয়া সেই বাজি ভরা আনারস খেয়েও সে লোকালয়ে ছুটে বেড়িয়েছে টানা, কিন্তু কোনও বাড়ি বা মানুষের ছিটেফোঁটাও ক্ষতি করেনি সে।

এই সময় ডিজিটাল এখন টেলিগ্রামেও। সাবস্ক্রাইব করুন, থাকুন সবসময় আপডেটেড। জাস্ট এখানে ক্লিক করুন।