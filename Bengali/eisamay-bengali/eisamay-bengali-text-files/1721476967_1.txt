এই সময় ডিজিটাল ডেস্ক: তিনটি হাতির মৃতদেহ। আর তাকে ঘিরে পড়ে আছে শয়ে শয়ে মরা শকুন!না, কোনও রোগ নয়। বিষ খাইয়ে মেরে ফেলা হয়েছে পাঁচশোরও বেশি শকুনকে। যার অধিকাংশই ঘোর সঙ্কটে থাকা সাদা পিঠ প্রজাতির। আফ্রিকার বৎসওয়ানায় হওয়া এমন ঘটনায় তীব্র প্রতিক্রিয়া তৈরি হয়েছে দুনিয়া জুড়ে। প্রাথমিক ভাবে সন্দেহের তির চোরাশিকারিদের দিকেই। স্থানীয় আধিকারিকদের বক্তব্য, তিনটি হাতি শিকার করার পর তাদের মৃতদেহে বিষ মাখিয়ে দেওয়া হয়েছিল। বিষমাখা সেই মাংস খেয়েই শকুনগুলি মারা গিয়েছে। প্রশাসনের তরফে জানান হয়েছে, কম করে ৫৩৭টি শকুনের মৃত্যু হয়েছে। ‘সাদা পিঠ’ শকুনের পাশাপাশি এগুলির মধ্যে ‘সাদা মাথা’ এবং ‘হুডেড’ প্রজাতির শকুনও রয়েছে। এই দুই প্রজাতিও ঘোর সঙ্কটে।

এমন ঘটনায় উদ্বেগ প্রকাশ করেছেন বিশেষজ্ঞরা। তাঁদের বক্তব্য, প্রজননের সময় এই ঘটনা ঘটেছে। ফলে বাচ্চাদের উপরও বিষের প্রভাব পড়ার সম্ভাবনা রয়েছে। ‘ভালপ্রো’ নামে একটি পাখি সংরক্ষণকারী প্রতিষ্ঠানের প্রধান কেরি ওলটারের কথায়, ‘শকুনদের প্রজননের হার অত্যন্ত কম। তাই এক সপ্তাহে একসঙ্গে সাড়ে পাঁচশো শকুনের মৃত্যু কোনও ভাবেই পুষিয়ে ওঠা সম্ভব নয়।’ বিশেষজ্ঞদের মতে, এই ঘটনা নিঃসন্দেহে ঘোর সঙ্কটে থাকা এই প্রজাতিকে আরও বিপদের মুখে ঠেলে দিল। একই সঙ্গে এটি পরিবেশের পক্ষেও ক্ষতিকর। ঘটনাস্থল থেকে নমুনা সংগ্রহের পর গোটা এলাকাকে বিষমুক্ত করার জন্য বিশেষজ্ঞদের সাহায্য নিয়েছে স্থানীয় প্রশাসন। সরকারের তরফে সাধারণ মানুষকেও অনুরোধ করা হয়েছে এ ধরনের কাজ আগামী দিনে না করতে।

কিছুদিন আগে আন্তর্জাতিক শিরোনামে উঠে এসেছিল বৎসওয়ানা, শিকারের উপর থেকে নিষেধাজ্ঞা তুলে নিয়ে। প্রশাসনের যুক্তি ছিল, হাতির দৌরাত্ম্য কমাতেই এই সিদ্ধান্ত নেওয়া হয়েছে। সরকারি ভাবে বৎসওয়ানায় দেড় লাখের কাছাকাছি হাতি রয়েছে! কিন্তু, হাতি কমাতে গিয়ে প্রশাসন বাকি পশুপাখিদের বিপদ ডেকে আনল কি না, এখন সে প্রশ্নই জোরাল হচ্ছে।