এই সময় ডিজিটাল ডেস্ক: আবোলতাবোল-এর সেই 'হাঁসজারু'-র কথা বোধ হয় সকলেরই মনে আছে! হাঁসজারু না হলেও, আফ্রিকার জঙ্গলে এমনই তাজ্জব করার মতো কাণ্ড ঘটল। সন্তানের জন্ম দিল মা জে়বরা। কিন্তু সে সন্তানের রূপ দেখে চক্ষু চড়কবৃক্ষে ওঠার মতোই ব্যাপার! আফ্রিকার শেলড্রিক ওয়াইল্ডলাইফ ট্রাস্টে মা জ়েবরা যে সন্তানের জন্ম দিল, সে হুবহু গাধার মতো দেখতে। তবে তার পায়ের কাছে রয়েছে কিছু ডোরাকাটা দাগ।পুরো ঘটনার বিশদে বিবরণ দিয়ে শেলড্রিক ওয়াইল্ডলাইফ ট্রাস্টের তরফে বলা হয়েছে, "গত বছর মে মাসে SWT/KWS Tsavo Mobile Veterinary Unit-এর কাছে একটি ফোন কল আসে KWS Community ওয়ার্ডেনের থেকে। Tsavo ইস্ট ন্যাশনাল পার্ক থেকে পালিয়ে যায় একটি জেবরা। আর সে তারপরই ঢুকে পড়ে একটি কমিউনিটির ভিতরে। স্থানীয় গবাদি পশুদের সঙ্গেই বিচরণ করতে শুরু করে দেয় ওই জেবরা। স্থানীয় কিছু মিডিয়া এই নিয়ে খবর করার পরেই আমাদের কাছে ওই জেবরাকে আরও নিরাপদ এবং সংরক্ষিত জায়গায় নিয়ে যাওয়ার জন্য যোগাযোগ করা হয়।"

তবে এরই মাঝে ওই কমিউনিটি এলাকায় থাকতে একপ্রকার অভ্যস্ত হয়ে যায় ওই জেবরাটি। আর সেটা মাথায় রেখেই ট্রাস্টের কর্মীদের নিরাপদ একটি স্থানের বন্দোবস্ত করতে হয়। নিরাপদ বলতে যেখান থেকে পাচারকারীদের থেকে নিস্তার মেলে ওই জেবরার। আর সেই চিন্তা ভাবনা থেকেই ট্রাস্টের কর্মীরা ওই জেবরাকে ছিয়ুলু ন্যাশনাল পার্কে রেখে আসে। ধীরে ধীরেই ওই এলাকায় অবাধ বিচরণ শুরু হয় ওই জেবরার।

এরই মাঝে দিন কয়েক আগে ট্রাস্টের লোকজন হুট করেই লক্ষ্য করেন যে, ওই জেবরার সঙ্গে ঘুরে বেড়াচ্ছে একটি গাধা বা খচ্চর জাতীয় প্রাণী। এক দেখায় তাঁরা এইটুকু বুঝে যান যে ওই গাধা বা খচ্চরের মতো প্রাণীটি এক্কেবারেই বাচ্চা। এই ধরনের গাধা বা খচ্চরের রং হয় অন্যরকমের। কিন্তু এই বাচ্চা খচ্চরের রং একবারেই ভিন্ন। পরে তাদের নজরে আসে ওই বাচ্চা পশুটির পায়ে জেবরার মতোই ডোরাকাটা দাগ।


পরবর্তীতে তাঁরা পরিষ্কারই অনুধাবন করে ওঠেন যে, জেবরা আর ডাঙ্কি (Donkey) বা গাধার মিলনে এই ধরনের জাঙ্কি (Zonkey)-র (বাংলায় নাম দেওয়া যাক গাবরা) জন্ম হয়েছে। এই ধরনের প্রাণী আদতে খুবই বিরল।

ট্রাস্টের তরফে বলা হয়েছে, "কমিউনিটিতে যে সময়ে ওই জেবরাটি ছিল, তখনই কোনও এক গাধার সঙ্গে সখ্যতা তৈরি হয় গত বছর। এই ধরনের আজব পশুদের পা হয় জেবরা মায়ের মতো। আর গোটা শরীরটা হয় গাধা বাবার মতো। আর যার কারণেই এই প্রাণীগুলি দেখতেও অদভূত হয়।" তবে ট্রাস্টের তরফে নিশ্চিত করে জানানো হয়েছে যে, মা এবং সন্তান দুজনেই সুস্থ এবং অবাধ বিচরণ করে বেড়াচ্ছে।