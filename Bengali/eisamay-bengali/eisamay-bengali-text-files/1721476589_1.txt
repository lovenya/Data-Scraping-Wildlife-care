এই সময় ডিজিটাল ডেস্ক: ফের ক্রেতা সেজে বন্যপ্রাণীর দেহাবশেষ উদ্ধার করল বন দফতর। গ্রেফতার করা হয়েছে দুই পাচারকারীকেও। রবিবার গরুমারা বন্যপ্রাণী বিভাগের বনকর্মীরা এই সাফল্য পেয়েছেন। পুলিশ সূত্রে জানা গিয়েছে, ধৃতদের নাম সঞ্জয় সিংহ ও সিকিন্দার গোয়ালা। তাদের বাড়ি আলিপুরদুয়ার জেলার কালচিনি এলাকায়। গরুমারা বন্যপ্রাণী বিভাগের বনকর্মীরা গোপন সূত্রে খবর পেয়ে অভিযান চালান আর তাতেই ধরা পড়ে দুই পাচারকারী।সর্বক্ষণ মন মজে ফেসবুকে! রাগে স্ত্রীকে হত্যা করে আত্মঘাতী স্বামী!!

বন দফতর সূত্রে খবর, ধৃতদের কাছ থেকে উদ্ধার করা হয়েছে সজারুর দেহাবশেষ। জানা গিয়েছে, গোপন সূত্রে খবর পেয়ে গরুমারা বন্যপ্রাণ বিভাগের বনকর্মীরা বিন্নাগুড়ির তেলিপাড়া এলাকায় ফাঁদ পেতেছিল। ক্রেতা সেজে সেখানে অপেক্ষা করছিলেন বন দফতরের কর্মী আধিকারিকেরা।
তার ফলেই দুই পাচারকারীকে বমাল গ্রেফতার করা সম্ভব হয়েছে। সোমবার তাদের জলপাইগুড়ি আদালতে তোলা হয়। গরুমারা বন্যপ্রাণ বিভাগের সাউথ রেঞ্জের রেঞ্জার সুদীপ দে বলেন, ‘আমাদের কাছে খবর ছিল বন্যপ্রাণীর দেহাংশ পাচার করা হচ্ছে। সেই মোতাবেক আমাদের কর্মীরা ওঁত পেতে ছিলেন। হাতেনাতে সজারুর দেহাংশ-সহ দুই জন পাচারকারীকে গ্রেফতার করা হয়। ধৃতদের আদালতে তুলে রিমান্ডে নেওয়া হবে।’
গত দু’মাসে একাধিকবার ফাঁদ পেতে পাচারকারী ধরেছে বন দফতর। কখনও উদ্ধার হয়েছে কচ্ছপ, কখনও প্যাঙ্গোলিনের আঁশ তো কখনও হরিণের চামড়া।

গত ১২ জিসেম্বর দুবইয়ে পাচারের আগে ধরা পড়ে বন্যপ্রাণীর দেহাংশ পাচারকারীরা। জলপাইগুড়ি বন দফতর ক্রেতা সেজে ফাঁদ পেতে ধরা হয় দুই ব্যক্তিকে। উদ্ধার হয়েছে, প্যাঙ্গোলিনের চামড়া ও আঁশ। গোপন সূত্রে পাওয়া খবরের ভিত্তিতে চালসা মালবাজার গ্রামীণ জাতীয় সড়কের অভিযান চালান বন দফতরের লাটাগুড়ি রেঞ্জ ও বন্যপ্রাণ অপরাধ দমন শাখার (Wildlife Crime Control Bureau) সদস্যরা। বন দফতরের দাবি, আন্তজার্তিক বাজারে চোরা পথে এই আঁশ বিক্রি হত প্রায় ১০ লাখ টাকায়। ঘটনার তদন্ত শুরু হয়েছে।

বাড়িতে ঢুকে অবসরপ্রাপ্ত পুলিশকর্মীকে খুনের চেষ্টা

তার আগে গত ২১ নভেম্বর শিলিগুড়ির বৈকুণ্ঠপুর বন বিভাগের শারুগারা রেঞ্জ এলাকার অভিযান চালিয়ে প্রায় ২১০০ কিলোগ্রাম প্যাঙ্গোলিনের আঁশ উদ্ধার করেছিল বন দফতর। সে বার হরিণের চামড়াও উদ্ধার হয়েছিল। তার আগের দিন উদ্ধার হয়েছিল কচ্ছপ।
বন দফতর সূত্রে জানা গিয়েছিল, সে বারও গোপন সূত্রে খবর পেয়ে ভোররাতে ওদলাবাড়ি বাইপাস এলাকায় অভিযান চালাচ্ছিলেন বন দফতরের কর্মী আধিকারিকেরা। পাচারকারীদের মধ্যে দু'জন তখনই পালিয়ে গেলেও বিষ্ণু জৈন নামে একজন ধরা পড়ে।