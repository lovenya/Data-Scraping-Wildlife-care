এই সময় ডিজিটাল ডেস্ক: করোনাভাইরাসের জেরে গোটা দেশজুড়ে লকডাউন। রাস্তায় নেই যানবাহন, নেই মানুষের দেখা। আর এই পরিস্থিতিতে দেশের বিভিন্ন জায়গাতেই শহরের রাস্তায় দেখা মিলছে বন্য জীবজন্তুদের। এ যেন অভিশাপের আড়ালে আশীর্বাদ। যাকে বলে শাপে বর। করোনাভাইরাসের জেরে গৃহবন্দি মানুষ। আর পথে-ঘাটে ঘুরে বেড়াচ্ছে জীবজন্তুরা। ৬৮ দিনের লকডাউনে পূর্ব ঘাটের ওয়াইল্ডলাইফে একটিও পথ দুর্ঘটনায় জীবজন্তুর মৃত্যুর খবর নেই। জানিয়েছেন বন আধিকারিকরা।ঘাটের বিভিন্ন এলাকায় অবাধে যাতায়াত করেছে পশুরা। নানা জায়গা থেকে এলাকায় বন্য জীবজন্তু ঢুকে পড়ার খবর এসেছে। কিন্তু মৃত্যুর কোনও খবর নেই। এশিয়ার হাতি, উড়ন্ত কাঠবিড়ালি, বিষধর সাপেরও জনবস্তিতে ঢুকে পড়ার খবর মিলেছে। বিহারের একটি কোয়ারানটিন সেন্টারে একটি কোবরা ঢুকে পড়ার খবর পাওয়া গিয়েছিল।

টাইমস অফ ইন্ডিয়াকে অন্ধ্রপ্রদেশের নর্থ কোস্টালের ডিভিশনাল ফরেস্ট অফিসার সি সেলভাম বলেছেন, 'ট্রাফিক প্রায় বন্ধ। ঘরবন্দি মানুষ, রাস্তায় গাড়ি নেই। ফলে একটিও পথদুর্ঘটনায় জীবজন্তুর মৃত্যুর খবর পাওয়া যানি। বিশেষ করে কামবালাকোনডা রিজার্ভ ফরেস্টের হাইওয়েতেও এমন কোনও ঘটনা ঘটেনি। বরং সেখানে লাগানো সিসিটিভিতে দেখা গিয়েছে ভিন্ন প্রজাতির হরিণ, জংলি কুকুর ও সাপ।'

গত মে-তেই পূর্ব গোদাবরীর মারেদুমিল্লিতে একটি বিশালাকার উড়ন্ত কাঠবিড়ালি দেখা গিয়েছিল। চিত্তুরেও পরে পাওয়া যায়। শুধু ওদিকেই নয়, গোটা দেশের বিভিন্ন প্রান্ত থেকে লোকালয়ে চিতাবাঘ, সাপ, বাঁদরের কাণ্ড চোখে পড়েছে।

খবরটি ইংরেজিতে পড়তে ক্লিক করুন