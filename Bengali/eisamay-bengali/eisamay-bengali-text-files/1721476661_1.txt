ধীরে ধীরে সুস্থ হয়ে উঠছে সাশা। আশঙ্কার মেঘ কেটে গিয়েছে। নামিবিয়া থেকে আসা এই চিতার কিডনি বিকল হওয়ার খবর মিলেছিল। কুনো জাতীয় উদ্যান (Kuno National Park) কর্তৃপক্ষ জানাচ্ছে, বেশ কিছুদিন ধরেই চিতাটির মাথা ঘুরছিল, বমিও করেছিল সাশা। এরপরই তাঁকে নিয়ে চিন্তায় পড়ে যান তারা। অবস্থা বেশ সংকটজনক বলে মনে করা হচ্ছিল। কোনওরকম ঝুঁকি না নিয়ে তড়িঘড়ি ডেকে পাঠানো হয় বিশিষ্ট চিকিৎসকদের। কুনো জাতীয় উদ্যানের দু'জন পশু চিকিৎসকের পাশাপাশিই সাশার চিকিৎসায় উড়িয়ে আনা হয় শিবপুরীর মাধব জাতীয় উদ্যান, দেরাদুনের ওয়াল্ডলাইফ ইনস্টিটিউট (Dehradun Wildlife Institute) এবং ভোপালের বনবিহার জাতীয় উদ্যানের চিকিৎসকদের। মেডিক্যাল টিমের নজরদারিতে ধীরে ধীরে সুস্থতার পথে সাশা।

Kuno Cheetah News : কিডনি খারাপ, কুনোর মাদি চিতা সাশা সংকটে
কেমন আছে সাশা?কুনোর মুখ্য বন আধিকারিক জে এস চৌহান বলেন, "সাশা সম্প্রতি একাধিকবার বমি করে। তার মাথা ঘোরার ভাবও নজরে পড়ে। তাকে ভালোভাবে পর্যবেক্ষণ করার পরই বড় এনক্লোজার থেকে সরিয়ে কোয়ারেন্টাইনে পাঠানো হয়। চিকিৎসকরা পরীক্ষা করে জানিয়েছেন তার ডিহাইড্রেশন হয়ে গিয়েছিল। তা থেকেই কিডনিতে সমস্যা দেখা যায়। বর্তমানে তাকে বেশি করে ফ্লুইড দেওয়া হচ্ছে। এখন অনেকটাই সুস্থ সাশা। আশা করা যাচ্ছে আগামী কয়েকদিনের মধ্যে ফের তার বাকি বন্ধুদের সঙ্গেই দৌড়ে বেড়াতে পারবে সাশা।"

Kuno Cheetah News : ফ্রেডি-এল্টনের কাছে আশা-সায়েশারা, কুনোর 'বিগ বোমা'-য় দাপিয়ে বেড়াচ্ছে চিতারা
কুনোয়া আসছে নয়া চিতা (Kuno Cheetah)

আগামী ফেব্রুয়ারি মাসেই কুনোয় এসে পড়বে আরও ১২ আফ্রিকান চিতা। ফলে তিন বছর বয়সী নামিবিয়ার চিতা সাশা অসুস্থ হয়ে পড়ায় চিন্তার ভাঁজ পড়েছিল কর্তৃপক্ষের কপালে। এদিকে, জানা গিয়েছে, ২০১৭ সালের শেষদিকে নামিবিয়ার গোবাবিস এলাকা থেকে যখন স্থানীয় চাষিরা প্রথমবার ছোট্ট সাশাকে উদ্ধার করেছিলেন, তখন সে অপুষ্টিতে ভুগছিল। ২০১৮ সালের জানুয়ারিতে চিতা কনজারভেশন ফান্ডের বিশেষজ্ঞরা তাকে নামিবিয়ার সেন্টারে আনেন এবং ক্রমে সুস্থ করে তোলেন। ভারতে আনার আগে সাশার ডাক্তারি পরীক্ষার পরেই তাকে ফিট সার্টিফিকেট দেওয়া হয়েছিল। আচমকা তার শারীরিক জটিলতায় মনখারাপ কুনোর বনকর্তাদের। এ দিকে চিতা প্রকল্পের দ্বিতীয় পর্যায়ে দক্ষিণ আফ্রিকা থেকে ১২টি চিতা উড়িয়ে আনার তোড়জোড়ও শুরু হয়ে গিয়েছে। তবে গোটা প্রক্রিয়াটি কোন পর্যায়ে রয়েছে, তা নিয়ে দু'দেশের আধিকারিকরাই সরকারি ভাবে মুখ খোলেননি এখনও।