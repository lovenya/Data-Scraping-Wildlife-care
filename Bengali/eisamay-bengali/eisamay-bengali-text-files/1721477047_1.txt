রনি চৌধুরী ■ জলপাইগুড়ি

লকডাউনের জেরে দূষণ কমেছে ডুয়ার্সে। পরিবেশেও তার ছোঁয়া লেগেছে। পাখির কলতান, বন্য প্রাণীদের স্বাচ্ছন্দে ঘুরে বেড়ানো, সবেতেই পরিবর্তন। জাতীয় সড়ক বা রাজ্য সড়কে হাতিদের এ দিক ওদিক পায়চারি, নিরিবিলিতে ময়ূরের নাচ, তাও বাদ যাচ্ছে না। এক অজানা নিস্তব্ধতা ডুয়ার্সের বিভিন্ন পর্যটন কেন্দ্রে। শুধু কী তাই? ডুয়ার্সের মূর্তি নদী, যাকে ঘিরে পর্যটকরা ভিড় জমান, সেই নদীতেও দূষণ কমেছে। নদীর ধারে নেই কোনও মদের বোতল, প্লাস্টিক বা আবর্জনার স্তূপ। পর্যটকদের আনাগোনা না থাকায় দূর থেকে শোনা যাচ্ছে নদীর ছলাৎ ছলাৎ শব্দ। নদীর পাশে নিশ্চিন্তে ঘুরছে হরিণ, গন্ডার-সহ বিভিন্ন প্রজাতির বন্যজন্তু। বনমুরগির আওয়াজ, পেঁচার ডাক, হরিণের চিৎকার সবকিছুই ভেসে আসছে দিনের বেলায়। গাছে এখন সবুজ পাতা। সন্ধ্যা হতে না হতেই ভেসে আসছে ঝিঁঝিঁ পোকার ডাক।

প্রকৃতি তার শান্ত স্বরূপ নিয়ে অপেক্ষা করলেও পর্যটক কই? জলপাইগুড়ির একটি রিসর্টের মালিক দীপঙ্কর চট্টোপাধ্যায় বলেন, ‘লকডাউনের জেরে পর্যটক তো নেই, কবে স্বাভাবিক হবে তাও জানি না। ২০ জন কর্মীর মধ্যে ১৬ জনকেই বাড়িতে পাঠিয়ে দিয়েছি। অন্য বছর এই সময় পর্যটকদের দারুন ভিড় থাকে। এখন জনশূন্য। তবে পরিবেশের অনেক পরিবর্তন ঘটেছে। দূষণ কমেছে। বিভিন্ন প্রজাতির পাখির ডাক শোনা যাচ্ছে। বন্য প্রাণী যখন তখন রাস্তায় এসে নিরিবিলিতে ঘুরে বেড়াচ্ছে। ময়ূরকেও রাস্তার উপর নাচতে দেখা যাচ্ছে। এ সব এতদিন বিরল ছিল। আসলে লকডাউনের কারণে নিস্তব্ধতা এখন গোটা ডুয়ার্স জুড়ে।’

প্রায় এক মাসের বেশি সময় ধরে এই নিস্তব্দতার কারণে অবশ্য ব্যবসায়ীদের দুশ্চিন্তা বাড়ছে। স্থানীয় একটি রিসর্টের মালিক উত্তম গঙ্গোপাধ্যায় বলেন, ‘লকডাউনের কারণে অধিকাংশ বুকিং বাতিল হয়েছে। সামনে পুজো। কী হবে সেই নিয়ে দুশ্চিন্তায় আছি। আজ খুলবে, কাল খুলবে বলে আশায় রয়েছি। তবে লকডাউন উঠলেও হয়তো মানুষের মধ্যে আতঙ্ক থাকবে। তা-ছাড়া তারা যে ডুয়ার্সমুখী হবেন তার গ্যারান্টি কী?’

কিছু দিন আগেও জমজমাট ছিল ডুয়ার্সের গোরুমারা জাতীয় উদ্যান, চাপরামারি, মূর্তি, লাটাগুড়ি ও জলদাপাড়া। সবই এখন শুনশান। নেই গাড়ির শব্দ। না-আছে পর্যটকদের হৈ-হট্টগোল, না আছে ছবি তোলার ব্যস্ততা। সরকারি নির্দেশে বন্ধ রাখা হয়েছে রিসর্ট, হোম-স্টে, বাংলো । শুধু পর্যটকদের জন্য নয়, সরকারি আধিকারিকদের জন্যও একই নিয়ম লাগু হয়েছে। এই কারণে সমস্ত জঙ্গল ও পর্যটন কেন্দ্রগুলিতে এক অচেনা নিস্তব্ধতা।

পরিবেশবিদ তথা স্থানীয় একটি বিদ্যালয়ের বিজ্ঞান বিভাগের শিক্ষক গুণময় বন্দ্যোপাধ্যায় বলেন, ‘লকডাউনের জেরে পরিবেশে অনেক পরিবর্তন এসেছে। যেমন দূষণ অনেকটাই কমেছে তেমনি বিভিন্ন প্রজাতির পাখিরও দেখা মিলছে শহরে। যা কিছুদিন আগেও দেখা মিলত না। ধূপগুড়ি শহরের ছাদে দাঁড়ালে খুব সহজেই ভুটান পাহাড় দেখা যাচ্ছে এখন। কারণ দূষন নেই।’ তাঁর মতে, ‘এটা বন্য প্রাণীদের ক্ষেত্রে অনেকটা উপকারে লেগেছে। তারা স্বচ্ছন্দে বিচরণ করতে পারছে সর্বত্র।’

জলপাইগুড়ির অনারারি ওয়াইল্ডলাইফ ওয়ার্ডেন সীমা চৌধুরী বলেন, ‘জঙ্গলে পর্যটক ঢোকা বন্ধ থাকায় একটা নিস্তব্ধতার পরিবেশ তৈরি হয়েছে। ফলে বন্য প্রাণীরা নিশ্চিন্তে ঘোরাফেরা করছে। তাই গাছের উপর কখনও চিতাবাঘ উঠে পড়ছে, আবার বাইসন, হাতি চা-বাগানে ঢুকে পড়ছে। সবথেকে বড় বিষয় হল লকডাউনে বন্য প্রাণীর হামলায় কিন্তু কোনও মৃত্যুর ঘটনা ঘটেনি। এটা সবথেকে ভালো খবর। আসলে বন্য প্রাণীরা বিরক্ত না হওয়ায় হামলার ঘটনা কমেছে।’

আরও পড়ুন: Corona In India করোনায় আক্রান্ত ভারত LIVE: বেড়েছে রোগমুক্তির হার, আক্রান্ত ১৯ হাজার ৯৮৪ জন