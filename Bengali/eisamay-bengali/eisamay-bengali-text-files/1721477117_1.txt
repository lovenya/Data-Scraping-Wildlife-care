এই সময় ডিজিটাল ডেস্ক: খাস কলকাতা থেকে উদ্ধার হল দুটি লেপার্ডের চামড়া (Leopard Skin)। সঙ্গে উদ্ধার হয়েছে আরও কয়েকটি লেজের টুকরো। সোমবার দুপুরে মুচিপাড়া থানা এলাকায় এই ঘটনায় চাঞ্চল্য ছড়িয়েছে। পুলিশ জানায়, ২৯/এ ক্রিক লেনে একটি ডাস্টবিনের পাশ থেকে বিছানার চাদরে মোড়া দুটি লেপার্ডের চামড়া ও কয়েকটি লেজের টুকরো উদ্ধার হয়েছে। ইতিমধ্যে সেগুলি ওয়াইল্ড লাইফ ক্রাইম কন্ট্রোল সেলের (Wildlife Crime Control Cell) হাতে তুলে দেওয়া হয়েছে। এগুলি কী ভাবে এলাকায় এল তা এখনও স্পষ্ট নয়। এলাকার CCTV ফুটেজ খতিয়ে দেখে তদন্ত শুরু হয়েছে।স্থানীয় সূত্রে জানা গিয়েছে, এদিন সকালে মুচিপাড়া এলাকার ক্রিক লেনে একটি ডাস্টবিনের পাশে বিছানার চাদরে মোড়া অবস্থায় কিছু বাঘের ছাল পড়ে থাকতে দেখেন এলাকাবাসী। তাঁরাই মুচিপাড়া থানায় খবর দেন। তারপর মুচিপাড়া থানার পুলিশ ও বন দফতরের আধিকারিকেরা ঘটনাস্থলে পৌঁছন। তাঁরা সেখান থেকে বিছানার চাদরে মোড়া দুটি লেপার্ডের চামড়া ও লেজের তিনটি টুকরো উদ্ধার করেন। লেপার্ডের চামড়াগুলি দেখে প্রাথমিকভাবে মনে করা হচ্ছে চামড়াগুলি বহু দিনের পুরোনো। পুলিশ ও বনাধিকারিকদের প্রাথমিক অনুমান, কেউ হয়ত বিক্রি করার জন্য এগুলি কলকাতায় নিয়ে এসেছিল। কিন্তু, কোনভাবে বিক্রি করতে না পেরে এখানে ডাস্টবিনের পাশে ফেলে দিয়ে গিয়েছে।
শহরে জোড়া খুনের ঘটনায় চাঞ্চল্য, শরীরে ধারাল অস্ত্রের কোপ
এদিন সকালেই লেপার্ডের চামড়া ও লেজের টুকরো সল্টলেকের বন দফতরের অফিসে নিয়ে আসা হয়। বনাধিকারিকরা জানান, উদ্ধার হওয়া দুটি চামড়ার মধ্যে একটি পূর্ণবয়স্ক ও একটি মাঝবয়স্ক লেপার্ডের চামড়া রয়েছে। তিনটি আলাদা লেজ পাওয়া গিয়েছে। যে বা যারা লেপার্ডের চামড়া ও লেজগুলো ফেলে দিয়ে গিয়েছে, তাদের কাছে আরও লেপার্ডের চামড়া রয়েছে বলে অনুমান করা হচ্ছে। যদিও কোথা থেকে লেপার্ডের চামড়া ও লেজ এল এবং কে বা কারা এগুলি মুচিপাড়া থানা এলাকায় ফেলে দিয়ে গিয়েছে তা এখনও স্পষ্ট নয়। বিশদে জানতে এলাকার CCTV ফুটেজ খতিয়ে দেখা হচ্ছে। এলাকাবাসীর সঙ্গেও কথা বলছেন তদন্তকারীরা।

DG-র ভুয়ো ফেসবুক প্রোফাইল খুলে প্রতারণা, ধৃত যুবক
উল্লেখ্য, গত বছরেও দুর্গাপুজোর পর টালিগঞ্জ ও কুঁদঘাট এলাকার মাঝ থেকে ১০ লক্ষ টাকার লেপার্ডের চামড়া সহ দুই ব্যক্তি পাকড়াও হয়। টালিগঞ্জ এলাকার বাসিন্দা ওই দুই ব্যক্তি পেশায় গাড়ি চালক ছিলেন। গোপন সূত্রে খবর পেয়ে ওয়াইল্ড লাইফ ক্রাইম কন্ট্রোল ব্যুরো ও ওয়াইল্ড লাইফ ক্রাইম কন্ট্রোল সেলের আধিকারিকেরা যৌথভাবে ক্রেতা সেজেই তাদের কাছ থেকে লেপার্ডের চামড়া উদ্ধার করেন।