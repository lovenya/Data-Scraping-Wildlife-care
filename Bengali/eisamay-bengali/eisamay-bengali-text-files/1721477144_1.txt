এই সময় ডিজিটাল ডেস্ক: ব্যাঘ্র প্রকল্পে বাঘের অস্তিত্ব আছে কিনা তা নিয়েই সংশয় দেখা দিয়েছিল। সে সব সন্দেহ নস্যাৎ করে ২৩ বছর পর বাঘের দেখা মিলেছে বক্সায়। ট্যাপ ক্যামেরায় রয়াল বেঙ্গলের দেখা মিলতেই শুরু হয়েছে নানা জল্পনা। এ বাঘের আসল বাড়ি বক্সায়, না সে আদতে অনুপ্রবেশকারী— তা নিয়েই উঠছে প্রশ্ন।এ দিকে বক্সার জঙ্গলে বাঘের ছবি ধরা পড়ায় সোশ্যাল মিডিয়া উত্তাল। পর্যটকদের মধ্যেও আগ্রহ বাড়ছে। যদিও মানুষের আগ্রহের আতিশয্য থেকে বাঘ বাঁচাতে আপাতত পর্যটকদের যাতায়াতের ওপর নিষেধাজ্ঞা জারি করা হয়েছে জয়ন্তীতে।

পাশাপাশি বাঘ এল কোথা থেকে তা নিয়ে বিস্তর প্রশ্ন রয়েছে। অনেকেই বলছেন, ভুটান থেকে ঢুকে পড়েনি তো বাঘ! তবে এখনও সব পরিষ্কার হয়নি। হঠাৎই ভুটান সংলগ্ন এলাকায় বাঘের ছবি ধরা পড়ায় উচ্ছ্বসিত বনবিভাগ। এরই মধ্যে আবার আশঙ্কা করা হচ্ছে ভুটানের বাঘ হলে তা ফিরে যাবে যে কোনও দিন। এ সব কোনও সম্ভাবনাই উড়িয়ে দিতে পারছেন না বক্সা ব্যাঘ্র প্রকল্পের আধিকারিকেরা। পাশাপাশি প্রশ্ন উঠছে এলাকায় থাকতে বাঘমামার কোনও সমস্যা হবে কিনা তা নিয়েও। রাজ্যের বনমন্ত্রী জ্যোতিপ্রিয় মল্লিক বলেন, ‘এই বাঘটির গতিবিধির উপর নজরদারি বাড়ানো হয়েছে। কোনও ভাবেই যাতে বাঘের কোনও সমস্যা না হয় তার জন্য সব ব্যবস্থা নিতে বলা হয়েছে।’

বাঘের ঘরে রাত্রিবাসে বনকর্তা
প্রতি বছর এই সময়ে গরুমারা বন্যপ্রাণ বিভাগের অন্তর্গত নেওড়াভ্যালি জাতীয় উদ্যানে বাঘের দেখা মেলে। কিন্তু শীত চলে গেলে আর বাঘের চিহ্ন থাকে না। মনে করা হয় ভুটান পাহাড় থেকে বাঘ নেমে আসে। কিন্তু কোন পথ দিয়ে তারা নেমে আসে, কোন পথ দিয়েই বা তারা ফিরে যায় তা বোঝা যায় না।

সম্প্রতি জলপাইগুড়ি আলিপুরদুয়ার ও দার্জিলিং জেলায় ভাল্লুকের দেখা মিলেছে। বেশ কয়েকটি ভাল্লুক যেমন ধরা পড়েছে। তেমনি অনেক ভাল্লুক এখনও অধরা। এই ভাল্লুকগুলিও ভুটান থেকেই নেমে এসেছে বলে প্রাথমিক ভাবে মনে করছেন বন দফতরের আধিকারিকেরা। এর আগে ভাল্লুকের উত্তর-সমতলের জঙ্গলে আগে কোনও দিন দেখা যায়নি। নেওড়াভ্যালি জাতীয় উদ্যানে ভাল্লুক থাকলেও সেখান নেমে আসার দৃষ্টান্ত নেই। প্রাথমিক ভাবে ভুটান থেকেই ভাল্লুক জলপাইগুড়ি ও আলিপুরদুয়ারে নেমে এসেছে বলে মনে করা হচ্ছে। বন দফতরের কর্মী আধিকারিকদের একাংশের মতে, হয়তো ভুটানে বন্যপ্রাণীদের সমস্যা হচ্ছে, হতে পারে সেটা বাসস্থানের সমস্য অথবা খাদ্যের। সে জন্যই তারা সমতলের জঙ্গলের দিকে নেমে আসছে।

বক্সায় ক্যামেরাবন্দি বাঘ, বন্ধ জঙ্গল সাফারি

বন্যপ্রাণী প্রেমী ও আলিপুরদুয়ারের বাসিন্দা ল্যারি বোস বলেন, ‘এই বাঘ ভুটানের বলে আমাদের প্রাথমিক ভাবে মনে হচ্ছে। না হলে এত বছর পর বাঘ আসবে কোথা থেকে! বক্সার জঙ্গলে বাঘ থাকলে অন্তত পক্ষে তার গতিবিধি জানা যেত। আর কিছু না হোক, শিকারের ভুক্তাবশিষ্টের একটা চিহ্ন পড়ে থাকবে কোথাও না কোথাও। সেটাও কোনদিন দেখা যায়নি।’ ক্যামেরায় ছবি উঠলেও এই বাঘ যে বক্সার বাঘ সেটা প্রমাণ সাপেক্ষ।