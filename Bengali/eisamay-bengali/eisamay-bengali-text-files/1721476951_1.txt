এই সময় ডিজিটাল ডেস্ক: ঐতিহ্য বা ধর্মীয় রীতির দোহাই দিয়ে বন্যপ্রাণ হত্যা বন্ধ করতে রাজ্য বন দফতরকে দ্রুত পদক্ষেপের নির্দেশ দিল কলকাতা হাইকোর্ট। সেই সঙ্গে শিকার উৎসবে যথেচ্ছ বন্য পশুর প্রাণহানি রুখতে কড়া পদক্ষেপ করার নির্দেশ দেওয়া হল প্রশাসনকে।ধর্মীয় উৎসবের নামে রাজ্যের বনাঞ্চলে পশুনিধন বন্ধে বন দফতরকে দ্রুত কড়া পদক্ষেপের নির্দেশ দিল হাইকোর্ট। একই সঙ্গে শিকার উৎসবের নামে যথেচ্ছ পশুহত্যা বন্ধে ব্যবস্থা গ্রহণের জন্য নির্দেশ দেওয়া হয়েছে জেলাশাসক, পুলিশ সুপার এবং অন্য অফিসার-কর্মীদের। বৃহস্পতিবার প্রধান বিচারপতি টিবি নায়ার রাধাকৃষ্ণন ও বিচারপতি বিশ্বনাথ সমাদ্দারের ডিভিশন বেঞ্চ এই নির্দেশ দেয়।

হাওড়া, পূর্ব মেদিনীপুরের মতো জেলায় ধর্মীয় উৎসবের নামে জঙ্গলে ঢুকে পশু-নিধনের ঘটনা বন্ধে বছর দু'য়েক আগেই নির্দেশ দিয়েছিল হাইকোর্ট। তার পর সম্প্রতি একটি স্বেচ্ছাসেবী সংস্থা পুরুলিয়া, বাঁকুড়া, ঝাড়গ্রাম, পশ্চিম মেদিনীপুর ও মুর্শিদাবাদ জেলার জঙ্গলে বিভিন্ন পরবে শুয়োর, হরিণ-সহ নানা জীবজন্তু খুন বন্ধে ব্যবস্থা গ্রহণের আর্জি জানিয়ে মামলা করে আদালতে। সেই মামলায় রাজ্যের প্রধান মুখ্য বনপালকে হলফনামা দিয়ে বন দফতরের বক্তব্য জানানোর নির্দেশ দিয়েছিল হাইকোর্ট।

বৃহস্পতিবার সেই হলফনামা জমা পড়লেও তা বন দফতরের এক অন্য অফিসারের তরফে জমা পড়ে। যা দেখে অসন্তুষ্ট ডিভিশন বেঞ্চ রাজ্যের আইনজীবীকে এ ব্যাপারে বন দফতরকে সতর্ক করার নির্দেশ দেয়। তার পরেই আদালত শিকার উৎসবের নামে পশুহত্যা বন্ধে কড়া পদক্ষেপের নির্দেশ দেয় বন দফতরকে। এ ব্যাপারে যাবতীয় দায়িত্ব দেওয়া হয়েছে রাজ্যের প্রধান মুখ্য বনপালকে।