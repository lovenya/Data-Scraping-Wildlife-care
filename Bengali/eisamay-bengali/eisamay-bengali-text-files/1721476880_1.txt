এই সময়, শালবনি: পরিবেশ রক্ষা ও বন্যপ্রাণী হত্যা বন্ধ করতে জঙ্গল এলাকার শিশুমনেই পরিবেশ প্রেমের বীজ বপণের চেষ্টা হল বন দপ্তর ও স্বেচ্ছাসেবী সংস্থার যৌথ উদ্যোগে। বিশ্ব পরিবেশ দিবসের আগের দিন শালবনির দেউলকুণ্ডা প্রাথমিক বিদ্যালয়ে আদিবাসী খুদে পড়ুয়াদের প্রজেক্টরে তথ্য-গল্প-ছবির মাধ্যমে বোঝানো হয় পরিবেশ কী, কেন পরিবেশ রক্ষা করা দরকার। দেউলকুন্ডা স্কুলের শম্ভু সরেন, চন্দ্রমোহন হেমব্রম, স্বরূপ কিস্কুরা বলে, ‘আমরা নিজেরা তো কোনও দিন শিকার করতে যাবই না, আর বাড়ির কাউকে শিকারেও যেতে দেব না।’মাস দু’য়েক আগেই বাঘঘোরা জঙ্গলে শিকারিদের হাতে মৃত্যু হয়েছিল রয়্যাল বেঙ্গল টাইগারের। পশ্চিম মেদিনীপুরের আদিবাসী গ্রামগুলিতে ব্যাপক পরিমাণে বন্যপ্রাণী শিকার হয়।

এ দিন সচেতনতা শিবিরে ছবি দেখিয়ে, গল্পের ছলে পরিবেশ এবং বন্যপ্রাণী সম্পর্কে আদিবাসী শিশুদের মনোযোগী করে তোলেন বন্যপ্রাণী নিয়ে সিনেমা প্রস্তুতকারক অশ্বিকা কাপুর। তিনি বলেন, ‘আমরা একটা জায়গা থেকে শিশুদের মধ্যে সচেতনতার প্রচার শুরু করলাম। ১০ শতাংশ শিশুর মনেও যদি পরিবেশ রক্ষার ভাবনা ঢোকে, সেটাই সাফল্য।’ মেদিনীপুরের বিভাগীয় বনাধিকারিক রবীন্দ্রনাথ সাহা বলেন, ‘আমাদের সঙ্গে ওঁরা আলোচনা করেছিলেন আদিবাসী এলাকায় স্বাস্থ্য শিবির ইত্যাদি করার। আমরা ওঁদের পরামর্শ দিয়েছিলাম স্কুল পড়ুয়াদের নিয়ে সচেতনতা শিবির করতে। খুব ভালো উদ্যোগ। দেউলকুন্ডাতে আমাদের বন বিভাগের কর্মীরাও ছিলেন। আগামী দিনে সারা বছর ধরে সমস্ত আদিবাসী অধ্যুষিত জায়গা গুলোতে এই ধরনের প্রোগ্রাম করা হবে।’