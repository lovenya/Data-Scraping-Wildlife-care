এই সময় ডিজিটাল ডেস্ক: ২০০৮ সালে আচমকাই সংবাদ শিরোনামে চলে আসেন তিনি। এশিয়াটিক সিংহের ঘরবাড়ি গির জাতীয় অভয়ারণ্যের প্রথম মহিলা ফরেস্ট গার্ড হিসেবে দায়িত্ব নেন রসিলা ওয়াধের। সিংহদের উদ্ধার করা ও তাদের বাঁচানোর জন্যে যে কাজ তিনি করেছেন তার জন্যে সারা দুনিয়ায় ছড়িয়ে পড়েছে ৩৩ বছরের রসিলার নাম।

আগামীদিনে তাঁর মুকুটে যোগ হতে চলেছে আরও একটি পালক। ২২ বছর আগে তৈরি হওয়া অভয়ারণ্যের ওয়াইল্ড লাইফ রেসকিউ বিভাগের প্রধান হিসেবে যোগ দিতে চলেছেন রসিলা। এক্ষেত্রেও তিনিই হবেন প্রথম মহিলা প্রধান এই বিভাগের। ১০ বছরের কর্ম জীবনে এখনও পর্যন্ত প্রায় ১১০০ বন্য প্রাণীকে উদ্ধার করে তাদের প্রাণ বাঁচিয়েছেন রসিলা। নতুন দায়িত্ব নেওয়ার পর তাঁর তত্ত্বাবধানে চার জেলা জুনাগড়, গির-সোমনাথ, আমরেলি এবং ভাবনগরে মোট ৭০০টি রেসকিউ অপারেশন করা হবে। তাঁর অধীনে কাজ করবেন প্রায় ১৮ জন ট্র্যাকার।

মাত্র দু’মাস আগেই অভয়ারণ্যের স্যাংচুয়ারি ইন্সপেক্টরের পদে প্রমোশন হয় তাঁর। কেরিয়ারের শুরুতে ব্যাক অফিসের দায়িত্ব দেওয়া হয়েছিল তাঁকে। কিন্তু তাতে মন ভরেনি। বন্য প্রাণীদের কাছে থেকে কাজ করতে চেয়েছিলেন। তাই আবেদন করেছিলেন ফরেস্ট গার্ডের চাকরিতে।

৯ মাসের পুত্র সন্তানের মা রসিলা কিন্তু কাজ করায় ক্লান্ত হননা। জানেন, আর পাঁচটা সরকারি চাকরির মতো নির্দিষ্ট সময় নয়, ২৪ ঘন্টাই তাঁর ডিউটি।

খবরটি ইংরেজিতে পড়ুন