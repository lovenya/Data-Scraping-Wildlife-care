জঙ্গল কেটে নগরায়ন এবং তার ফল হিসেবে বন্যপ্রাণীদের আবাসস্থলের ক্রমসংকোচন দীর্ঘ দিনই সংবাদ শিরোনামে৷ বনভূমির সংকোচনের ফলে বন্যপ্রাণীর অস্তিত্ব সংকটে, ফলত মানুষের নগরে তার পদার্পণ৷ সম্প্রতি দুর্গাপুরে লোকালয়ে একটি হাতির ঢুকে পড়া, তাকে জঙ্গলে পাঠাতে বনকর্মীদের জেরবার অবস্থা এবং হস্তিদর্শনপ্রার্থী জনতার আচরণে হাতিটির জঙ্গলে যাওয়ার পথ হারানোর ঘটনা পশুপ্রাণী সম্পর্কে ভারতীয় জনমানস সম্পর্কে কিছু প্রশ্ন তুলেছে৷ এই পৃথিবীতে বসবাসের জন্য কতটা জায়গা মানুষের আর কতটাই বা মনুষ্যেতর প্রাণীদের, তা নিয়ে বহুদিন ধরেই একটি তর্ক উঠছে৷ কিন্তু ভারতের মাটিতে সমস্যাটি হয়তো কিঞ্চিত্ বিস্তৃত, এবং সেই সমস্যা বিস্তৃতির অন্যতম কারণ হল বন্যপ্রাণীদের প্রতি এ দেশের মানুষের আচরণ৷ লোকালয়ে বন্যপ্রাণীর প্রবেশ ও তার পরে তাকে নিয়ে নৃশংস জনতার মজা, ফলস্বরূপ অনেক ক্ষেত্রেই তাদের হাতে বন্যপ্রাণীদের নিষ্ঠুর পরিণতির ঘটনা প্রায়ই সংবাদ-শিরোনামে আসে৷ এ ক্ষেত্রে জনতার চিত্কারে হাতিটির দিগ্ভ্রান্ত হয়ে পড়ার ঘটনাটির তাত্পর্য এই ধরনের ঘটনাগুলি থেকে আলাদা, তেমন মনে করাও হয়তো সঙ্গত নয়৷ অবস্থা বিপাকে পশুপাখিদের অসহায়তা নিয়ে মজা করার যে প্রবণতাটি ভারতীয় জনগণের মানসিকতায় গভীর ভাবে প্রোথিত হয়ে রয়েছে, তা থেকে মুক্ত হওয়া প্রয়োজন৷ নচেত্ মানুষের অবিমৃশ্যকারিতার জেরে মনুষ্যেতর প্রাণিকুলের বিপর্যয় কমার আশু কোনও সম্ভাবনা নেই বলেই চলে৷