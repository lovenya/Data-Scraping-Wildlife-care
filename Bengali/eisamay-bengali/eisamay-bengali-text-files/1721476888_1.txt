আমিনুল হক ভূইয়া, ঢাকা

বিশ্বে বিলুপ্তপ্রায় ইরাবতী ডলফিনের ৭ হাজারের মধ্যে ৬ হাজারই বাংলাদেশে। বিপন্ন হয়ে পড়া এই ডলফিনের সবচেয়ে বড় আশ্রয়স্থল এখন বাংলাদেশ। বিশ্বের কোথাও ২০০টির বেশি এই প্রজাতির ডলফিন বা শুশুক দেখা যায় না। এ ক্ষেত্রে ব্যতিক্রম বাংলাদেশ।

উপকূলীয় এলাকার নদীগুলোতে নোনা ও মিঠা জলের ভারসাম্যই এর অন্যতম কারণ। বন বিভাগের উদ্যোগে ও জাতিসংঘের উন্নয়ন কর্মসূচির (ইউএনডিপি) অর্থায়নে এক বছর ধরে চলা এক জরিপ থেকে এই তথ্য মিলেছে। ডলফিনের বসবাসের উপযুক্ত এলাকা (হট স্পট) চিহ্নিত করাই ছিল এই জরিপের লক্ষ্য। একটি গণমাধ্যমে, প্রকাশিত প্রতিবেদনে বলা হয়েছে, সুন্দরবনসহ দেশের উপকূলীয় এলাকা ছাড়াও প্রধান নদীগুলোতে ডলফিনের বিচরণ এবং বসবাসের জন্য উপযুক্ত এলাকা খুঁজে পাওয়া গেছে।

জরিপে বলা হয়েছে, সম্প্রতি ডলফিনের একটি বড় বসতি এলাকা পাওয়া গেছে নিঝুম দ্বীপের ভাটিতে। এতে আরও উল্লেখ করা হয়েছে, নদীতে দূষণ ক্রমাগত বেড়ে যাওয়া, কারেন্ট জালের বিস্তার, এদের বসতি এলাকায় যান্ত্রিক নৌ-যানের সংখ্যা বৃদ্ধির পরও দেশে ডলফিন টিঁকে আছে। তবে যেভাবে ডলফিনের বসতি এলাকায় মানুষের উৎপাত বাড়ছে, তাতে সামনের দিনগুলোতে এদের টিকে থাকা কঠিন হয়ে যাবে।

বাংলাদেশে প্রায় ছয় হাজার ইরাবতী ডলফিন আছে উল্লেখ করে বন বিভাগ ও ইউএনডিপির জরিপে বলা হয়েছে, এগুলি-সহ সারা বিশ্বে এই ডলফিন রয়েছে মাত্র সাত হাজার। শুধু ইরাবতী নয়, বিশ্বের ৮০ প্রজাতির ডলফিনের অন্তত ১২ প্রজাতি আশ্রয়স্থল বাংলাদেশ। এর মধ্যে গাঙ্গেয় ডলফিন এবং ঘূর্ণি ডলফিনের সংখ্যাও বেশ ভালো। বিশ্বজুড়ে বিপন্ন হয়ে পড়া এই দুই প্রজাতির ডলফিনের অনেক দেশের তুলনায় বাংলাদেশে বেশি। দেশের উপকূলীয় এলাকাজুড়ে সুন্দরবন, নিঝুম দ্বীপ, সেন্ট মার্টিন, সোনাদিয়া দ্বীপের পার্শ্ববর্তী এলাকা এবং বিশেষ করে, নতুন জয় করা সমুদ্রসীমায় বিপুল পরিমাণ ডলফিনের বিচরণের তথ্য উঠে এসেছে এই জরিপে।

এব্যাপারে জরিপ দল প্রধান জাহাঙ্গীরনগর বিশ্ববিদ্যালয়ের অধ্যাপক মনিরুল এইচ খান বলেছেন, বাংলাদেশের উপকূল ও নদী এলাকাগুলোতে এখনও ডলফিনের টিকে থাকার মতো পরিবেশ আছে। সরকার সুন্দরবনের মধ্যে তিনটি এলাকাকে ডলফিনের অভয়ারণ্য এলাকা রঘাষণা করেছে। আমরা সুন্দরবনের পানখালি এলাকার পাশের নদীতে ডলফিনের একটি বড় বসতি দেখেছি। এ ছাড়া হালদা, কর্ণফুলী ও ব্রহ্মপুত্র নদেও ডলফিন দেখতে পেয়েছেন তারা। প্রসঙ্গত, যুক্তরাজ্যভিত্তিক বন্য প্রাণীবিষয়ক সংস্থা ওয়াইল্ডলাইফ কনজারভেশন সোসাইটি (ডব্লিউসিএস) ২০০৬ সালে বাংলাদেশের ডলফিনের ওপর একটি পূর্ণাঙ্গ জরিপ করে। পরবর্তীতে সংস্থাটি আলাদাভাবে ইরাবতী ডলফিনের ওপর আরও একটি জরিপ চালায় যা একটি আন্তর্জাতিক জার্নালে প্রকাশ করা হয়। সেই প্রতিবেদনে বেরিয়ে আসে বাংলাদেশে ইরাবতী ডলফিনের সংখ্যা বিশ্বে সর্বোচ্চ অর্থাৎ ৫ হাজার ৮০০টি। এর আগে মনে করা হতো ভারতের দক্ষিণ উপকূলে সবচেয়ে বেশি ইরাবতী ডলফিনের আশ্রয়স্থল।