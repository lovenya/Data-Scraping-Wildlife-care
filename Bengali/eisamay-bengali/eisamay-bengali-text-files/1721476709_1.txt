‘প্রাণ’ ফিরল কুনোর জঙ্গলে। নামিবিয়া থেকে আনা চিতা ‘জ্বলা’ তিনটি শাবকের জন্ম দিয়েছে বলে জানিয়েছেন কেন্দ্রীয় মন্ত্রী ভূপেন্দ্র যাদব। সোশ্যাল মিডিয়ায় এক বার্তায় চিতা শাবকের জন্মের কথা জানিয়েছেন তিনি। চলতি মাসের শুরুর দিকে চিতা ‘আশা’ শাবকের জন্ম দিয়েছিল।সোশ্যাল মিডিয়ায় কী জানিয়েছেন কেন্দ্রীয় মন্ত্রী?

কেন্দ্রীয় মন্ত্রী ভূপেন্দ্র যাদব সোশ্যাল মিডিয়ায় প্ল্যাটফর্ম এক্সে লিখেছেন, কুনোর জঙ্গলে আরও তিনটি চিতা শাবকের জন্ম হয়েছে। ‘জ্বলা’ নামে চিতা শাবকগুলির জন্ম দিয়েছে বলে জানিয়েছেন তিনি। সেই সঙ্গে কুনোর বন্যপ্রাণী ফ্রন্টলাইন যোদ্ধা এবং আধিকারিকদের অভিনন্দন জানিয়েছেন। এরই পাশাপাশি ভারতে বন্যপ্রাণ সমৃদ্ধ হোক, তা নিয়েও আশাপ্রকাশ করেছেন কেন্দ্রীয় মন্ত্রী।

গত বছর ৪টি শাবকের জন্ম দিয়েছিল ‘জ্বলা’

উল্লেখ্য, ২০২৩ সালের মার্চ মাসে ‘জ্বলা’ চারটি শাবকের জন্ম দিয়েছিল। কিন্তু তার মধ্যে তিনটি শাবকের মৃত্যু হয়েছিল। একটি মহিলা শাবক বেঁচে ছিল।


জানুয়ারিতে ‘আশা’ ৩ শাবকের জন্ম দিয়েছিল

কুনোর জঙ্গলে এ নিয়ে দ্বিতীয়বার কোনও চিতা শাবকের জন্ম দিল। এর আগে গত ৪ জানুয়ারি নামিবিয়া থেকে আসা চিতা ‘আশা’ ৩টি শাবকের জন্ম দিয়েছিল। ‘আশা’-র সন্তান জন্ম দেওয়ার কথাও সেই সময় সোশ্যাল মিডিয়ায় পোস্ট করে জানিয়েছিলেন কেন্দ্রীয় পরিবেশ মন্ত্রী ভূপেন্দ্র যাদব। সেই সঙ্গে প্রধানমন্ত্রীর চিতা প্রজেক্টের সাফাল্যের কথা তুলে ধরেছিলেন তিনি। কুনোর জঙ্গলের সমস্ত বন আধিকারিকদের জানিয়েছিলেন অভিনন্দন।

নরেন্দ্র মোদীর চিতা প্রকল্প

১৯৫২ সালে ভারত থেকে চিতা পাকাপাকিভাবে অবলুপ্ত হয়ে গিয়েছিল। ২০১৪ সালে ক্ষমতায় আসার পর ভারতে চিতা আনার ব্যাপারে উদ্যোগ গ্রহণ করে নরেন্দ্র মোদী সরকার। দক্ষিণ আফ্রিকা থেকে ১২টি এবং নামিবিয়া থেকে আটটি চিতা আনার সিদ্ধান্ত নেওয়া হয়েছিল। প্রথম দফায় ২০২২ সালের ১৭ সেপ্টেম্বর ৮টি চিতা মধ্যপ্রদেশের কুনোর জঙ্গলে ছাড়া হয়েছিল।

Kuno Cheetah : এলটনের বিদায়ে ভেঙে গেল সেই রকস্টার্স জুটি
পরে বাকি চিতাগুলিও ছাড়া হয়েছিল কুনোতে। গত মার্চ মাসে ৪টি চিতা শাবকের জন্ম হওয়ায়, চিতার সংখ্যা বৃদ্ধি পেয়ে হয়েছিল ২৪। কিন্তু ২০২৩ সালের মার্চ মাসের পর থেকে কুনোর জঙ্গে চিতা মৃত্যুর ঘটনা বাড়তে থাকে। কমতে থাকে চিতার সংখ্যা। এ নিয়ে উদ্বেগ প্রকাশ করেছিলেন কুনো কর্তৃপক্ষ।

মৃত্যুর পিছনে পরিবেশ এবং জলবায়ু প্রধান কারণ বলে জানিয়েছিল পশু চিকিৎসকদের একাংশ। কিন্তু নতুন বছরে বেশ কয়েকটি চিতা শাবকের জন্ম হওয়ায়, সেই উদ্বেগ কিছুটা কমল।