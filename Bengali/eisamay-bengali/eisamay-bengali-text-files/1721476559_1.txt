জয়দীপ কুণ্ডু
সুন্দরবনে গ্রামগুলিতে বাঘের প্রবেশ নতুন কিছু নয়। তবে আমি হলফ করে বলতে পারি, স্বভাবসুলভভাবে সুন্দরবনের দক্ষিণরায়রা মানুষ খেকো নয়। যেই কথাগুলো বলছি, সেগুলো বাস্তব। অতীতে দেখা গিয়েছে, সুন্দরবনে একটি গ্রামে বাঘ ঢুকেছে। সেই সময় বাড়ির দাওয়ায় শুয়ে ছিলেন এক ব্যক্তি। কিন্তু,তার সামনে দিয়ে বাঘ হেঁটে গিয়ে গোয়াল থেকে গোরু নিয়ে গিয়েছে। ওই ব্যক্তির সামান্য ক্ষতিও করেনি। এক্ষেত্রে প্রশ্ন ওঠে বহু মানুষ কাঁকড়া ধরতে গিয়ে বা মাছ ধরতে গিয়ে বাঘের আক্রমণে মারা পড়েন। সেক্ষেত্রে কেন যায় তাঁদের প্রাণ? কেন জঙ্গল ছেড়ে আখছার গ্রামে ঢুকে পড়ছে বাঘ?প্রথমে বাঘের গ্রামে প্রবেশ করার বিষয়ে আসি। গত দশ থেকে ১২ বছর ধরে গ্রাম এবং জঙ্গলের মধ্যে 'লক্ষণরেখা'-র কাজ করে নাইলন নেট ফেন্সিং। এই ফেন্সিয়ের জন্য বাঘের গ্রামে ঢোকা প্রায় বন্ধই হয়ে গিয়েছিল। নাইলন নেট ফেন্সিং অত্যন্ত সফল একটি হাতিয়ার হিসেবে প্রমাণিত হচ্ছিল। ই পেট্রলিংয়ের মাধ্যমে নিয়মিত এই ফেন্সিং পরীক্ষা করেন বনকর্মীরা। যদি কোনওভাবে এই ফেন্সিং নষ্ট হয় বা সরে যায়, তা কিন্তু বড় ক্ষতি। ফেন্সিং যাতে অটুট থাকে সেদিকে দিতে হবে বাড়তি নজর।

ফের লোকালয়ে বাঘ, ৭২ ঘণ্টায় দক্ষিণরায়ের শিকার ৩
এখানে কয়েকটি বিষয় না বললেই নয়, করোনা মহামারী বহু মানুষের কাজ গ্রাস করেছিল। সেই সময় সুন্দরবনের বহু বাসিন্দা যাঁরা বাইরে কাজ করতেন তাঁরা বাড়ি ফিরতে বাধ্য হয়েছিলেন। গোদের উপর বিষফোড়া, এই মহামারী পরিস্থিতিতে দু’টি ঘূর্নিঝড় আছড়ে পড়ল- আমফান এবং ইয়াশ। ফলে পরিস্থিতির আরও অবনতি হল। যে ব্যক্তি ভেবেছিলেন বাড়িতে এসে চাষবাস করবেন তাঁদের আবার বাড়িতে এসে কাঁকড়া ধরা, মধু সংগ্রহ বা মাছধরাকেই জীবিকা হিসেবে বেছে নিতে হল।

অনেক সময় দেখা যায়, যাঁরা মধু সংগ্রহ করতে জঙ্গলে যান তাঁরা নাইলনের ফেন্সিং কেটে জঙ্গলে প্রবেশ করেন। ফলে ফেন্সিং সামান্য ক্ষতিগ্রস্ত হওয়ার সম্ভাবনা থাকে। এক্ষেত্রে কোনওভাবে যদি এই ফেন্সিং ক্ষতিগ্রস্ত হয় তাহলে বাঘের গ্রামে প্রবেশের একটা সম্ভাবনা থেকেই যায়। এবার আসা যাক অন্যতম গুরুত্বপূর্ণ একটি কারণে। জঙ্গলের পাড়ে ধানি ঘাসে মতো কিছুটা অংশ থাকে। একই ছবি দেখা যায় গ্রামে পাড়ের ক্ষেত্রেও। সেক্ষেত্রে দক্ষিণরায়ের পক্ষে গ্রামের পাড় এবং জঙ্গলের পাড় গুলিয়ে ফেলাটা অস্বাভাবিক নয়। জোর দিয়ে বলছি সুন্দরবনের বাঘ মানুষ খেকো নয়। তাহলে কেন অনেককেই বাঘের হামলার মুখে পড়ছেন?

কুলতলিতে নৌকায় বাঘের হানা, গুরুতর জখম মৎস্যজীবী
এই প্রশ্নের উত্তর দিতে গিয়ে প্রথমেই বলি, গ্রামে ঢুকে কোনও ব্যক্তিকে বাঘের হামলার মুখে পড়তে হয়েছে, সাম্প্রতিক সময়ে এই উদাহরণ নেই। মানুষ যখন জঙ্গলে ঢুকছেন তখন বাঘ মানুষ আর হরিনে কোনও তফাত দেখছে না। তার কাছে সে একটা খাবার মাত্র। আর এই খাদ্য-খাদক সম্পর্কেই সে হামলা করে সামনের মানুষটিকে। এখানে সবথেকে বড় সমস্যা হল আর্থ -সামাজিক। পেটের টানে মানুষ জঙ্গলে যাচ্ছে ঠিকই কিন্তু কিছু লোক বাড়তি উপার্জনের জন্যে অকারণ ঝুঁকি নিচ্ছে। অভাবে যেমন লোক জঙ্গলে যাচ্ছে তেমনই স্বভাবেও লোক যাচ্ছে কাঁকড়া ধরতে বেশি মুনাফার আশায়। এর প্রধান কারণ কাঁকড়া খাওয়ার চাহিদা আমাদের শহরের মানুষের কাছে অত্যন্ত বেশি। এমনকী, আমরা যাঁরা বন্যপ্রাণ দেখতে সুন্দরবন যাই তাঁদের কাছেও অন্যতম আকর্ষণ বেড়াতে এসে কাঁকড়া খাওয়া। বাজারে কাঁকড়া বহুমূল্য। তার জন্য আমাদের চাহিদা দায়ী। এই চাহিদা বর্জন না করতে পারলে কুমিরের কান্না কেঁদে লাভ নেই। এখানকার মানুষকে ঝুঁকি নিয়ে জঙ্গলে যাওয়া বন্ধ করতে বিকল্প কর্মসংস্থান দিতে হবে। আমাদের সংগঠন ‘শের’ সেই চেষ্টাই করে যাচ্ছে। ব্যাঘ্র প্রকল্পের লাইসেন্সপ্রাপ্ত মাছের বোটেদের জঙ্গল থেকে জ্বালানির কাঠ সংগ্রহ থেকে বিরত করতে ‘শের’ LPG সিলিন্ডার তুলে দিয়েছে। বাঘ মানুষে সংঘাত এড়াতে এহেন ব্যবস্থা গ্রহণ করা খুবই জরুরি।
(লেখক West Bengal Board For Wildlife-এর সদস্য)