সায়ন ত্রিপাঠী ও মহম্মদ মহসিন * উলুবেড়িয়াকোনও এক সময়ে তারা মানুষের পোষ্য ছিল। কিন্তু মুক্ত পরিবেশে খাপ খাইয়ে বুনো হাবভাব রপ্ত করেছে ভালো ভাবেই। গ্রামীণ হাওড়ার বিস্তীর্ণ অঞ্চলের কৃষকদের রাতের ঘুম কেড়ে নিয়েছে সেই বেওয়ারিশ (ফেরাল) শুয়োরের দল। দিনের বেলা তাদের আশ্রয় নলখাগড়া বা খড়িচাষের নিচু জলাজমিতে। কিন্তু রাত গড়ালেই আশপাশের বাদাম, আলুর, সরষের ক্ষেতে হানা দিচ্ছে। কচু, ওল, কুমড়ো, ঝিঙে, রাঙালু উদরস্থ করার পাশাপাশি মাড়িয়ে নষ্ট করছে ধানের জমি।

শুধু চাষের ক্ষতি নয়, বহিরাগত শুয়োরের পালের দাপটে সঙ্কটের মুখে বাঘরোল (ফিশিং ক্যাট), বনবিড়াল (জাঙ্গল ক্যাট), ভাম, শেয়াল, শজারুর মতো স্থানীয় বন্যপ্রাণীরাও। জগৎবল্লভপুর ব্লকের ইসলামপুরের বাসিন্দা শুভ্রদীপ ঘোষ পরিবেশ ও বন্যপ্রাণ সংরক্ষণ আন্দোলনের কর্মী। তিনি বলেন, 'গত তিন-চার বছর ধরে ক্রমাগত ক্ষতি সয়েছেন এলাকার কৃষকেরা। পরিস্থিতির মোকাবিলায় কিছু এলাকায় কৃষকেরা দলবদ্ধ ভাবে শুয়োর পিটিয়ে মেরেছেন। তাঁদের অনেকেই এখন রাতে চাষের জমিতে তারের ফাঁদ পাতছেন। এমনকী, বিদ্যুৎবাহী তার বিছিয়ে দিচ্ছেন। ফলে বিপদ বাড়ছে ছোট নিশাচর প্রাণীদের। কিছুদিন আগে আমতা-১ ব্লকের মধ্যকুলে একটি বাঘরোল তড়িদাহত হয়ে মারা পড়েছে।' আমতার দু'টি ব্লকের পাশাপাশি জগৎবল্লভপুর, সাঁকরাইল, উদয়নারায়ণপুর, ডোমজুড় পাঁচলা এবং বাগনান ও উলুবেড়িয়ার দু'টি ব্লকেও এই সমস্যা রয়েছে বলে তিনি জানান।

কিন্তু গ্রামীণ হাওড়ার ওই এলাকায় শুয়োরের দলের আবির্ভাব হল কী করে?

পশ্চিমবঙ্গ জীববৈচিত্র পর্ষদ নিয়ন্ত্রিত পাঁচলা ব্লক জীববৈচিত্র ব্যবস্থাপনা সমিতির সদস্য ইন্দ্রজিৎ আদকের ব্যাখ্যা, 'প্রতি শীতেই বিভিন্ন জেলা থেকে শুয়োর প্রতিপালকেরা গ্রামীণ হাওড়ায় শুয়োর চরাতে আসেন। এই এলাকার ফাঁকা জমিতে বেড়ে ওঠা মুথোঘাস শুয়োরের প্রিয় খাদ্য। সেখান থেকেই কিছু শুয়োর দলছুট হয়েছিল। নিম্ন দামোদর অববাহিকার অনুকূল বাসস্থান এবং কৃষিক্ষেত্রের পর্যাপ্ত খাদ্যে দ্রুত বংশবৃদ্ধি হচ্ছে তাদের।' বন দপ্তরের উলুবেড়িয়ার রেঞ্জ অফিসার উৎপল সরকারও একই কথা জানিয়েছেন। পাশাপাশি উঠে আসছে অন্য একটি তত্ত্বও। আমতা-২ ব্লকের কামারবাড়িয়া গ্রামের কৃষক সুব্রত মাইতির কথায়, 'কয়েক বছর আগে দক্ষিণবঙ্গে সোয়াইন ফ্লুর বাড়বাড়ন্তের পরেই হঠাৎ করে আমাদের এলাকার শুয়োরের সংখ্যাবৃদ্ধি ঘটে। অন্য কোথাও থেকে সেগুলি এনে রাতের অন্ধকারে ছেড়ে দেওয়া হয়েছিল বলে আমাদের অনুমান। আমাদের ব্লক থেকেই শুয়োর অন্যত্র ছড়িয়েছে।' তিনি জানান, সম্প্রতি তাজপুরে শুয়োর মারার জন্য চাষিদের পাতা বৈদ্যুতিক ফাঁদে একটি বাঘরোলের মৃত্যু হয়।

সমস্যার কথা স্বীকার করেছেন আমতা-২ পঞ্চায়েত সমিতির সভাপতি সুকান্ত পাল। তিনি বলেন, 'গ্রামসভাগুলির বৈঠকে স্থানীয় কৃষকদের থেকে আমরা শুয়োরের সমস্যা সম্পর্কে অবহিত হয়েছিলাম। প্রথমে আমরা প্রাণিসম্পদ উন্নয়ন দপ্তরের সঙ্গে যোগাযোগ করেছিলাম। সত্যিই আমাদের এবং আশপাশের ব্লকগুলিতে চাষের খুবই ক্ষতি হচ্ছে। কিন্তু শুয়োরগুলি গৃহপালিত নয়। ফলে প্রাণিসম্পদ দপ্তর জানায়, এক্ষেত্রে তাদের করণীয় কিছু নেই। এরপর আমরা বনদপ্তরের কাছে প্রয়োজনীয় ব্যবস্থা নেওয়ার আবেদন জানিয়েছি। পাশাপাশি, সমস্যা নিয়ন্ত্রণের জন্য দক্ষ শুয়োর-পালকদের সাহায্য নেওয়ার কথা ভাবা হচ্ছে।'

হাওড়ার বিভাগীয় বনাধিকারিক বিদিশা বসাক বলেন, 'হাওড়ার গ্রামাঞ্চলের ওই শুয়োরগুলি আদতে বুনো (ওয়াইল্ড) নয়। এগুলি 'ফেরাল পিগ'। কোনও এক সময় গৃহপালিত ছিল। ফলে বন্যপ্রাণী সংরক্ষণ আইনের আওতায় এরা পড়ে না। তবে কৃষকদের সমস্যা এবং স্থানীয় বন্যপ্রাণের বিপদের সম্ভাবনার কথা জানতে পেরে আমি ইতিমধ্যেই ঊর্ধ্বতন কর্তৃপক্ষ এবং পশ্চিমবঙ্গ বনবিভাগের বন্যপ্রাণ শাখার আধিকারিকদের সঙ্গে যোগাযোগ করেছি। সমস্যার স্থায়ী সমাধানের দিশানির্দেশিকা সম্পর্কে জানতে চেয়েছি।' সেই সঙ্গে বিদিশার মন্তব্য, 'প্রাণীগুলি বুনো না-হলেও হত্যার ঘটনা সমর্থন করা যায় না। সংশ্লিষ্ট ব্লকগুলির বিডিও এবং ত্রিস্তর পঞ্চায়েতকে নিয়ে দীর্ঘমেয়াদী ভিত্তিতে কর্মসূচি গ্রহণ করতে হবে। পাশাপাশি, বনদপ্তরের রেঞ্জ অফিসারদের নিয়ে বন্যপ্রাণ রক্ষায় জনসচেতনতা গড়ে তোলার জন্য ধারাবাহিক প্রচার কর্মসূচি চলবে।'

গ্রামীণ হাওড়ায় দীর্ঘদিন বাঘরোল গবেষণা ও সংরক্ষণের কাজে যুক্ত তিয়াসা আঢ্যও বলেছেন, 'দু-দশটা শুয়োর মেরে সমস্যার সমাধান হবে না। বরং অন্য বন্যপ্রাণীদের বিপদ বাড়বে। শুয়োর খুব বুদ্ধিমান প্রাণী। বিপদের বিন্দুমাত্র আঁচ পেলেই পুরো দল অপেক্ষাকৃত নিরাপদ এলাকায় পাড়ি দেয়। বছরে দু'বার প্রজনন হওয়ায় দ্রুত সংখ্যায় বাড়ে। তাই সমাধানের বিকল্প পথ ভাবতে হবে।' উৎপল বলেন, 'কয়েকটি এলাকায় গ্রামবাসীরা পার্শ্ববর্তী জেলাগুলির আদিবাসীদের এনে জাল পেতে শুয়োর শিকারের পরিকল্পনা করেছিলেন। কিন্তু অন্য বন্যপ্রাণীদের ক্ষতির কথা ভেবে আমরা গিয়ে তাঁদের নিরস্ত করেছি।'