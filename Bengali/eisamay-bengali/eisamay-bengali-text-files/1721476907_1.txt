এই সময় ডিজিটাল ডেস্ক: দু'সপ্তাহ আগেই বন্যপ্রাণী সংরক্ষণ কেন্দ্রে খাঁচা পরিষ্কারের কাজের দায়িত্ব পেয়েছিলেন আলেকজান্দ্রা ব্ল্যাক। সেখানেই সিংহের হানায় মর্মান্তিক মৃত্যু হল তাঁর।বণ্যপ্রাণী সংরক্ষণ কেন্দ্রে সিংহের আক্রমণে মৃত্যু হল বছর বাইশের ওই তরুণীর। সিংহটিকেও গুলি করে হত্যা করেছে প্রশাসন। জানা গিয়েছে উত্তরপূর্ব আমেরিকার উত্তর কারোলিনায় এই ব্যক্তিগত মালিকানাধীন বণ্যপ্রাণী সংরক্ষণ কেন্দ্রে সপ্তাহ দুয়েক আগে ইন্টার্ন করতে আসেন তরুণী।

জানা গিয়েছে, খাঁচার একটি অংশ পরিষ্কার করার সময় আচমকাই সিংহটি তাঁর উপর ঝাঁপিয়ে পড়ে। কিন্তু প্রশ্ন উঠছে ওই অংশে সিংহটি এল কী করে?
জানা গিয়েছে ওই অংশটি খোলা থাকে না। অর্থাৎ, সেখানে সিংহের প্রবেশ করার সরাসরি কোনও সুযোগ নেই। তবে তদন্তকারীদের অনুমান, কোনও ভাবে হয়তো দরজার লকটি খুলে গিয়েছিল। তার জন্যই এতবড় একটা দুর্ঘটনা ঘটে যায়।

সিংহকে লক্ষ করে ঘুম পাড়ানি গুলি ছোড়া হয়। কিন্তু তাতে কাজ না হওয়ায় সিংহকে গুলি করে মারার সিদ্ধান্ত নেয় প্রশাসন। সূত্রের দাবি গুলি করে হত্যা না করলে তরুণীর দেহটি উদ্ধার করাই যেত না।

স্থানীয়দের মধ্যে এই বণ্যপ্রাণী সংরক্ষণ কেন্দ্রের জনপ্রিয়তা আছে যথেষ্ট। সব মিলিয়ে ৮০ টি পশুর বাস এখানে। তার মধ্যে সিংহের সংখ্যা বেশ কয়েকটি। কী ভাবে এই ঘটনা ঘটল তা না জানা পর্যন্ত দর্শকদের প্রবেশের উপর নিষেধাজ্ঞা জারি হয়েছে।