এই সময় ডিজিটাল ডেস্ক: কৃষ্ণসার হরিণ মামলায় সাজাপ্রাপ্ত বলিউড অভিনেতা সলমন খানের নাম ঢুকে গেল 'বন্য়প্রাণী অপরাধী'দের তালিকায়।

'ওয়াইল্ড লাইফ কন্ট্রোল ব্যুরো'র ওয়েবসাইটে সদ্য সদ্য 'ওয়াইল্ডলাইফ ক্রিমিনাল'দের একটি তালিকা প্রকাশ করা হয়েছে। সেই অপরাধী তালিকায় সাল্লু মিয়ার নাম রয়েছে ৩৯ নম্বরে।

চোরাশিকার-সহ বন্যপ্রাণী বিষয়ক নানা অভিযোগে দোষীসাব্যস্তদের নাম রয়েছে এই তালিকায়। চোরাশিকারি ও বন্যপশুর চোরাকারবারিদের সম্পর্ককে রাজ্যগুলিকে সতর্ক করতেই ওয়াইল্ড লাইফ কন্ট্রোল ব্যুরো এই তালিকা প্রকাশ করে।

১৯৯৮ সালে সুরজ বরজাতিয়ার ছবি 'হাম সাথ সাথ হ্যায়'-এর শ্যুটিং চলাকালীন তব্বু, সইফ, নীলম, সোনালির সঙ্গে রাজস্থানের কোঙ্কনি অঞ্চলে শিকারে গিয়েছিলেন সলমন। অভিযোগ ছিল ১ ও ২ অক্টোবরের রাতে আলাদা আলাদা দু'টি জায়গায় দু'টি বিরল প্রজাতির কৃষ্ণসার হরিণকে গুলি করেন সলমন। হরিণ দু'টির মৃত্যু হয়। এই ঘটনার প্রতিবাদে স্থানীয় বিষ্ণোই সম্প্রদায় ব্যাপক সরব হয়ে ওঠে। মামলা দায়ের হয় ওই পাঁচ অভিনেতার নামে।

২০ বছর আগের ওই মামলায় যোধপুর আদালতে দোষী সাব্যস্ত হন সাল্লু মিয়া। ৫ বছরের জেল হয় অভিনেতার। দু-দিন জেলে কাটানোর পর সম্প্রতি জামিনে জেলের বাইরে রয়েছেন।