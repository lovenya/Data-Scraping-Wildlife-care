এই সময় ডিজিটাল ডেস্ক: পুড়ছে অস্ট্রেলিয়া। দাবানলের লেলিহান শিখা গ্রাস করেছে ৫০ কোটি বন্যপ্রাণীর প্রাণ। এখনও পর্যন্ত মৃত্যু হয়েছে ২৬ জনের। কাঁটাতারে পুড়ে মৃত্যু হয়েছে বহু বন্য প্রাণীর।

লেলিহান শিখা থেকে বাঁচতে তাদের আপ্রাণ চেষ্টা চলছে। অস্ট্রেলিয়ার দাবানল নিয়ে এবার সরব হলেন সংসদ অভিনেত্রী মিমি চক্রবর্তী। লড়াকু প্রতিবাদী মিমি পশুপ্রেমী হিসেবেও বিশেষ পরিচিত। বনাঞ্চল বাঁচাতে কাতর আর্জি জানিয়েছেন অভিনেত্রী শ্রাবন্তীও।

তবে এই ধ্বংস যজ্ঞের মধ্যে কুইন্সল্যান্ডের আরউইন পরিবার জানিয়েছেন ইতোমধ্যে তাঁরা ৯০ হাজার বন্যপ্রাণীকে রক্ষা করেছেন। স্টিভ আরউইনকে মনে আছে নিশ্চয়। ক্রোকোডাইল হান্টার নামের একটি টেলিভিশন শোয়ের সঞ্চালক ছিলেন তিনি। ২০০৬ সালে কুমিরের কামড়েই তাঁর মৃত্যু হয়।

তাঁর মেয়ে মঙ্গলবার জানিয়েছেন, অস্ট্রেলিয়া জু ওয়াইল্ড লাইফ হসপিটালে আহত পশুদের চিকিৎসার ব্যবস্থা করেছেন তাঁরা। এই হাসপাতালটি বহুদিন ধরে তাঁরা চালাচ্ছেন।

এই মুহূর্তে তাঁদের পরিবার খুবই ব্যস্ত আহত পশুদের চিকিৎসার্থে। বন্যপ্রাণীদের প্রতি তাঁদের ভালোবাসা এভাবেই অব্যাহত থাকবে। তবে বিশেষজ্ঞরা জানিয়েছেন সেপ্টেম্বর থেকে চলা এই দাবানল নিয়ন্ত্রণে আসতে এখনও দুমাস সময় লাগবে।