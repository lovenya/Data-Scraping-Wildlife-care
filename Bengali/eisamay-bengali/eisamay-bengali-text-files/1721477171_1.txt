এই সময় ডিজিটাল ডেস্ক : গত বছর মে মাসে গ্রেফতার করা হয় হাবিব তালুকদারকে। তবে ওই নামে নয়, তিনি পরিচিত বাঘ হাবিব নামেই। তাঁর বিরুদ্ধে অন্তত ৭০ টি বাঘ এবং অন্যান্য বন্যপ্রাণী হত্যা করার অভিযোগ আছে। বছর ৫০-এর হাবিব সম্প্রতি জামিন পেয়েছেন। আদালতের নির্দেশে জামিন পাওয়ার পরে তিনি ফিরেছেন গ্রামে। আর তাতেই চিন্তা বেড়েছে বাংলাদেশের বন বিভাগের। চিন্তায় বাংলাদেশের সুন্দরবন এলাকার বন সুরক্ষা কমিটির সদস্যরাও। তাদের আশঙ্কা, জামিনে মুক্ত হাবিব আবার সুন্দরবন এলাকার জঙ্গলে ঢুকে বাঘ এবং অন্যান্য প্রাণীকে হত্যা করতে পারে।হাবিব তালুকদার ওরফে বাঘ হাবিব বাগেরহাটের শরণখোলা উপজেলার সোনাতলা গ্রামের বাসিন্দা। হাবিব বনবিভাগের তালিকাভুক্ত বন্যপ্রাণী পাচারকারী চক্রের সদস্য বলে জানিয়েছে বনবিভাগ। তবে এলাকার মানুষের মানুষরা জানিয়েছেন হাবিব নিজেকে বাঘ শিকারি বলে পরিচয় দেওয়ায় তাকে স্থানীয়রা ‘বাঘ হাবিব’ বলে চেনে।

বাউল বেশেই লুকিয়ে ছিলেন তিনটি খুনের আসামী!

বন বিভাগের মতে, শরণখোলার সুন্দরবনে অন্তত ৭০ টি বাঘ এবং বিভিন্ন বন্যপ্রাণী হত্যা ও পাচারকারী চক্রের চাঁই হাবিব তালুকদার ওরফে বাঘ হাবিব। সেই সঙ্গেই কুমীর, হরিণ এবং অন্যান্য প্রাণী হত্যা করে সেগুলি পাচার করার অভিযোগ আছে হাবিবের নামে। তাঁর বিরুদ্ধে বন বিভাগের দায়ের করা অনেক মামলাও আছে। দীর্ঘদিনের চেষ্টার পরে গত বছরের ২৮ মে রাত আড়াইটার তাঁকে বাগেরহাটের মধ্য সোনাতলা গ্রামে অভিযান চালিয়ে গেফতার করা হয়। সাত মাস জেল খেটে সম্প্রতি তিনি জামিনে মুক্তি পেয়েছেন। যদিও হাবিবের দাবি, তাঁর বিরুদ্ধে ষড়যন্ত্র করে ওই সব অভিযোগ করা হয়েছে।

তবে সুন্দরবন এলাকার সুরক্ষায় নিয়োজিত কমিউনিটি পেট্রোলিং গ্রুপের (সিপিজি) সদস্যরা জানান, হাবিবের একার পক্ষে এত প্রাণী হত্যা করে সেগুলি পাচার করা সম্ভব নয়। এর পিছনে আরও কেউ আছে। তাঁকে খুঁজে বের করে গ্রেফতার করার দাবিও জানান ওই সদস্যরা। সেই সঙ্গেই তাঁরা জানান, আগেও তাঁরা দেখেছেন যে যারা ওই প্রাণীহত্যার সঙ্গে যুক্ত তাদের কয়েকজন ধরা পড়লেও কোনও ‘অদৃশ্য শক্তির ক্ষমতাবলে’ তারা জেল থেকে জামিন পেয়ে মুক্ত হয়ে আসে। ফিরে এসে আবার আগের মতই কারবার শুরু করে।

'আমি জওয়ান, কীভাবে স্যালুট করতে হয় জানি', মাঠের বাইরেও ভেল্কি এবাদতের

পূর্ব সুন্দরবন বিভাগের শরণখোলা রেঞ্জ আধিকারিক মহম্মদ সামসুল আরেফিন জানান, হাবিব একজন ‘মোস্ট ওয়ান্টেড’ আসামী। তিনি জামিনে জেল থেকে ছাড়া পেলেও তার গতিবিধির ওপরে নজর রাখা হচ্ছে। তবে হাবিব জামিনে মুক্ত হওয়ার কারণে তাঁরা যে কিছুটা আতঙ্কিত সেটা মেনে নিয়েছেন ওই এলাকার ডিএফও মহম্মদ বেলায়েত হোসেন। তিনি বলেন, ‘বাঘ হত্যার সঙ্গে যুক্ত হাবিব জামিন পেয়ে এলাকায় ফিরে আসার আমরা শঙ্কিত । তার ওপরে বনবিভাগের কর্মচারীদের নজরদারি বাড়ানোর চেষ্টা করা হচ্ছে।’