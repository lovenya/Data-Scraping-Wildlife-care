পিনাকী চক্রবর্তী ■ চাপড়া
মারিভোর ঠিক সাড়ে চারটে৷ বৃষ্টিভেজা চাপড়ামারি অরণ্যের নিস্তব্ধতাকে খান খান করে দিয়ে গেল জোড়া কেকা রব!উত্তরের আকাশছোঁয়া ঝালং পাহাড়ের জোনাকির মত বাতিগুলো তখন সবে ঝাপসা হতে শুরু করেছে৷ সুদূর ডাবলিনের স্টুডিয়ো থেকে ডেরেক মুনির মিষ্টি গলায় ভেসে এল তরঙ্গ ‘হ্যালো ইন্ডিয়া’! প্রত্যুত্তরে সুনিত ট্যান্ডন বললেন , ‘গুড মর্নিং হিয়ার ফ্রম চাপড়ামারি, ইন্ডিয়া’৷এই আলাপচারিতার মধ্যে দিয়েই রবিবার কাকভোরে শুরু হল ‘ইন্টারন্যাশনাল ডন কোরাস ডে’ উদযাপন, প্রথমবার চাপড়ামারি থেকে৷ ইউরোপিয়ান ব্রডকাস্টিং ইউনিয়নের আবেদনে সাড়া দিয়ে চাপড়ামারি অভয়ারণ্য থেকে পাখিদের কলরব রেডিয়োর মাধ্যমে লাইভ শুনতে পেলেন বিশ্বের হাজার হাজার মানুষ৷

পাহাড়ের ঢালে ওই কেকা রবের রেশ মেলাতে না মেলাতেই জাঙ্গল ফাউল যুগলের মিষ্টি আওয়াজ জানিয়ে দিল , ঘন অন্ধকারের নিস্তব্ধতা কাটিয়ে আসতে চলছে আরও একটা সুমধুর সকাল৷ অন্ধকার ফিকে হতে শুরু করতেই এ দিন চাপড়ামারি বনবাংলোর সামনের সবুজ রোয়াকের দখল নিতে শুরু করে নানা ধরনের বাহারি পাখির দঙ্গল৷ পাঁচ ধরনের বুলবুল , দোয়েল , হোয়াইট র্যাম্ড শ্যামা , হর্নবিল , বসন্ত বাউরি , লেসার এ্যাডজুটেন্ট স্টর্ক, স্ট্রাই টিড ব্যাবলার , ঈগল , সোয়ালো , লেসার হুইসলিং টিল --- কারা নেই সেখানে ? ওদের কলতানে একসময় চাপা পড়তে বাধ্য হল জঙ্গলের অন্য সব শব্দ৷ বিশ্ববাসী মন ভরে শুনলেন ১৩০ বছরের পুরোনো ওই চাপড়ামারি অভয়ারণ্যের পাখিদের অপূর্ব কলকাকলি৷

সঙ্গে সুনিত ট্যান্ডনের মতো ধারাভাষ্যকারের জীবন্ত বর্ণনা আর পাখিবিশারদ সুমিত সেন ও সুদীন্ত রায়ের যুগলবন্দি রেডিও তরঙ্গকে যেন আরও প্রাণময় করে তুলছিল৷ তবে বৃষ্টিভেজা চাপড়ামারি থেকে অনুষ্ঠান সম্প্রচারে বিঘ্ন যে ঘটেনি তা নয়৷ মাঝেমধ্যেই লিঙ্ক ফেলিওরে ছন্দপতন হয়৷ জঙ্গলের কোনায় কোনায় রাখা ১১টি হাই ফ্রিকোয়েন্সির মাইক্রফোন জলে ভিজে যাওয়ায় বিপত্তির মুখে পড়তে হয়েছে অল ইন্ডিয়া রেডিওর ইঞ্জিনিয়ারদের৷ তবে তার পরেও পালা করে টানা আটবার চাপড়ামারি থেকে বাহারি পাখিদের কিচিরমিচির পৌঁছে গিয়েছে বিশ্বের দরবারে৷ টানা চার ঘন্টার ওই অনুষ্ঠানের একেবারে শেষ পর্যায়ে মাছরাঙার অপূর্ব ডাকে মুখরিত হয়েছে চাপড়ামারি৷

অল ইন্ডিয়া রেডিওর ডিরেক্টর অম্লানজ্যোতি মজুমদার পরে বলেন , ‘প্রকৃতির খামখেয়ালিতে একশো শতাংশ সাফল্য না এলেও আমরা ব্যর্থ হইনি৷ এবারের অভিজ্ঞতা থেকে শিক্ষা নিয়ে আমরা ঠিক করেছি , আগামী বছর মার্চে ভরা বসন্তে আমরা বাংলাদেশকে নিয়ে একটি পৃথক ডন কোরাস ডে পালন করব৷ ওই সময়টা আমাদের দেশের পাখিদের প্রজননের মরসুম৷ তবে ৬ মে অনুষ্ঠানেও আমাদের সক্রিয় অংশগ্রহণ থাকবে৷ ’ পাখিবিশারদ সুমিত সেনের কথায় , ‘চাপড়ামারি প্রমাণ করে দিল এখানকার পাখিদের সাম্রাজ্য কতটা বর্ণময়৷ ’ চাপড়ামারির সবুজ গালিচায় পাখিদের কলতান শুনে মুগ্ধ সুনিত ট্যান্ডনের প্রতিক্রিয়া , ‘চাপড়ামারি বলতে আমরা মূলত হাতি , গন্ডার আর বিভিন্ন বন্যপ্রাণীর জায়গা বুঝি৷ এখানে যে বাহারি পাখিদের খনি রয়েছে তা দেখে মোহিত হয়ে গেলাম৷ ’

উত্তরবঙ্গের বন্যপ্রাণ শাখার মুখ্য বনপাল উজ্জ্বল ঘোষ বলেন , ‘প্রবল বৃষ্টিকে উপেক্ষা করে অল ইন্ডিয়া রেডিয়োর পক্ষ থেকে যে ভাবে চাপড়ামারিকে আন্তর্জাতিক আঙিনায় পৌঁছে দেওয়া হল , তাতে আমরা সত্যিই কৃতজ্ঞ৷ ’বালুরঘাটেও এ দিন ডন কোরাস ডে উদযাপিত হয়৷ শহর সংলগ্ন রঘুনাথপুর ভোরবেলা বনে গিয়ে পাখিদের কলতান শোনে একদল ছাত্রছাত্রী৷ যৌথ ভাবে এই অনুষ্ঠানের উদ্যোক্তা ছিল অযোধ্যা কেডি নিকেতন ও পরিবেশপ্রেমী সংগঠন দিশারী সংকল্প৷ অষ্টম থেকে দ্বাদশ শ্রেণির ৫১ জন পড়ুয়া গিয়েছিল রঘুনাথপুর বনে৷