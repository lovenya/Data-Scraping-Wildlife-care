এই সময় ডিজিটাল ডেস্ক: ফিলিপিন্সে ক্ষুধার্ত তিমির পেট থেকে বেরোল ৪০ কেজির প্লাস্টিক! অবশ্য তিমিটির মৃত্যু হয়েছে, প্লাস্টিকের বিষক্রিয়ায়। সমুদ্রের বুকে যত্রতত্র ভেসে বেড়ানো পরিত্যক্ত প্লাস্টিকের জঞ্জালই তিমিটির মৃত্যু ডেকে আনে বলে মত বিশেষজ্ঞদের। কারণ, প্লাস্টিকের ভারে পাকস্থলী ভরে থাকায়, সে আর খাবার খেতে পারেনি। দীর্ঘসময় উপবাসই তার মৃত্যু ডেকে আনে। জানা গিয়েছ, সোমবার ফিলিপিন্সের এক সমুদ্রসৈকতে ভেসে এসেছিল ওই মরা তিমিটি।

কোনও কোনও দেশ বিক্ষিপ্ত ভাবে প্লাস্টিক বর্জন করলেও প্লাস্টিকের দূষণ এখন গোটা বিশ্বের মাথাব্যথার কারণ। সমুদ্রও প্লাস্টিকের জঞ্জালের হাত থেকে নিস্তার পায়নি। ভুগছে সামুদ্রিক জীবকুল। আক্ষরিক অর্থেই বিপন্ন সমুদ্রপ্রাণ। সমুদ্রে প্লাস্টিকের দূষণ ভয়াবহ আকার নিয়েছে ফিলিপিন্সে। দক্ষিণপূর্ব এশিয়ার দেশগুলিতেও ছড়িয়ে পড়েছে এই দূষণ। তিমির পেটে থেকে বেরোনো ৪০ কেজিও প্লাস্টিক ব্যতিক্রমী কোনও ঘটনা নয়। প্লাস্টিক বর্জ্য খেয়ে রোজই মরছে তিমি, সামুদ্রিক কচ্ছপও। উদ্বিগ্ন প্রাণী বিশেষজ্ঞরা।