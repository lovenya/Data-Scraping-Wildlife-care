এই সময়: বক্সা ব্যাঘ্র প্রকল্পে ভিন রাজ্য থেকে বাঘ আনতে এ বার তৎপরতা শুরু করল ন্যাশনাল টাইগার কনজারভেশন অথরিটি বা NTCA। আগামী ১ ও ২ মার্চ অসমের গুয়াহাটিতে উত্তর-পূর্বাঞ্চলের রাজ্যগুলির ব্যাঘ্র প্রকল্পের ক্ষেত্র অধিকর্তা ও বিভিন্ন রাজ্যের বন্যপ্রাণ শাখার প্রধান মুখ্য বনপালদের নিয়ে একটি গুরুত্বপূর্ণ বৈঠক রয়েছে এনটিসিএ-এর শীর্ষ কর্তাদের। ওই রিভিউ বৈঠকে ঠিক করা হবে, অসম থেকে রয়্যাল বেঙ্গল টাইগারকে বক্সার জঙ্গলে কী ভাবে আনা হবে এবং তা ক'টি পর্যায়ে। সেক্ষেত্রে বন দপ্তরের সামনে দু'টি পথ খোলা রয়েছে। ডোরাকাটা অতিথিদের হয় আকাশ পথে, নয় সড়ক পথে আনা হতে পারে। তবে তার আগে বাঘেদের বসবাসের আদর্শ পরিবেশ তৈরির ক্ষেত্রে বক্সা কতটা প্রস্তুত, সেই বিষয়গুলিও খুঁটিয়ে দেখবেন এনটিসিএ-এর কর্তারা।ইতিমধ্যেই বক্সায় বাঘেদের খাদ্যভান্ডার সুনিশ্চিত করতে ২০০ চিতল হরিণ ছাড়া হয়েছে। আরও কয়েকশো সম্বর আনার প্রক্রিয়াও শুরু হয়েছে। তৈরি করা হয়েছে জলাধার ও ঢাড্ডা তৃণভূমি। সব মিলিয়ে বহিরাগত বাঘেদের ঠাঁই দিতে যে বক্সা ব্যাঘ্র প্রকল্প প্রায় প্রস্তুত তা এনটিসিএ-এর কর্তাদের সামনে তুলে ধরবেন রাজ্যের বনকর্তারা। প্রতিবেশী রাজ্য পশ্চিমবঙ্গকে বাঘ দিতে যে তাঁরা প্রস্তুত, সুনিশ্চিত করেছেন অসমের বনমন্ত্রী পরিমল শুক্ল বৈদ্য। তিনি জানিয়েছেন, 'বাঘ জাতীয় সম্পদ। তাই তার সমৃদ্ধির জন্যে প্রতিবেশী রাজ্য পশ্চিমবঙ্গকে বাঘ দিতে আমাদের কোনও আপত্তি নেই।' বক্সা ব্যাঘ্র প্রকল্পের ক্ষেত্র অধিকর্তা শুভঙ্কর সেনগুপ্ত বলেন, 'গুয়াহাটিতে এনটিসিএ-এর কর্তাদের সঙ্গে বৈঠকে বক্সায় বাঘ আনার বিষয়টি আরও দ্রুত হবে বলে আমরা আশাবাদী।'

এই সময় ডিজিটাল এখন টেলিগ্রামেও। সাবস্ক্রাইব করুন, থাকুন সবসময় আপডেটেড। জাস্ট এখানে ক্লিক করুন।