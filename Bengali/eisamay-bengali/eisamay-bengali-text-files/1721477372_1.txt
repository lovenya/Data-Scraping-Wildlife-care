সঞ্জয় দে, দুর্গাপুর
দেশে শিকারের ইতিহাসে বা চোরাশিকারের লক্ষ্য হিসেবে হায়নার উল্লেখ নেই। তা সত্ত্বেও উদ্বেগজনক ভাবে কমেছে হায়নার সংখ্যা। এর কারণ জানতে কাজ শুরু করেছে ওয়াইল্ডলাইফ ট্রাস্ট অফ ইন্ডিয়া। ওই সংস্থার হয়ে গবেষণা করছেন দুর্গাপুর গভর্নমেন্ট কলেজের জীববিদ্যার অধ্যাপক দেবায়ন গায়েন। তাঁর সঙ্গে রয়েছেন তিন জন গবেষক-ছাত্র ও পুরুলিয়ার এক বাসিন্দা। দলটিকে সাহায্য করছে বন দপ্তর। গবেষণায় এখনও পর্যন্ত উঠে আসা তথ্য জানাচ্ছে, পুরুলিয়া, বাঁকুড়া, পশ্চিম মেদিনীপুর ও পশ্চিম বর্ধমানের বেশ কয়েকটি জায়গায় হায়নার অস্তিত্ব মিলেছে। ওই গবেষক দলের পর্যবেক্ষণে উঠে এসেছে, সংখ্যা কম হলেও বসবাসের অনুকূল পরিবেশে বংশবিস্তার হচ্ছে হায়নাদের।ওয়াইল্ডলাইফ ট্রাস্ট অফ ইন্ডিয়ার র‍্যাপিড অ্যাকশন প্রজেক্টে হায়না নিয়ে গবেষণা শুরু হয় ২০২৩-এর অক্টোবরে। এই কাজের জন্য পুরুলিয়ার আনাড়া, অযোধ্যা, গড় পঞ্চকোট সমেত কয়েকটি পাহাড় ও লাগোয়া জঙ্গলে ট্র্যাপ ক্যামেরা বসানো হয়। তাতে ধরা পড়েছে ৬০টিরও বেশি হায়নার ছবি। তবে অধ্যাপক দেবায়ন গায়েনের বক্তব্য, ‘৬০টি হায়নার ছবি ধরা পড়লেও এটা প্রমাণ হয় না যে, ওই সংখ্যক হায়না রয়েছে। ৫ বা ৮টি হায়নার দল ওই সব ক্যামেরার আশপাশে ঘোরাঘুরি করেছে।’ বলেন, ‘এই মুহূর্তে আমাদের মূল কাজ ছবিগুলো বিশ্লেষণ করে হায়নার সঠিক সংখ্যা জানা। যে সব জায়গায় হায়নাদের দেখা যাচ্ছে, এলাকা ভেদে তাদের শারীরিক গঠনে কোনও পার্থক্য রয়েছে কিনা তা জানার চেষ্টা চলছে।’

ওই অধ্যাপক জানান, একটা সময় ছিল যখন খাবারের সন্ধানে গ্রামে হানা দিলে গ্রামবাসী পিটিয়ে মেরে ফেলত হায়নাকে। এখন সেই প্রবণতা নেই বললেই চলে। বলেন, ‘গ্রামবাসীদের সঙ্গে কথা বলেছি। তাঁদের বক্তব্য, হায়নার দল মাঝেমধ্যে জঙ্গল থেকে গ্রামে চলে আসে। গ্রাম লাগোয়া জঙ্গলে বা মাঠে পড়ে থাকা মৃত পশুর মাংস খেয়ে চলে যায়। বাসিন্দাদের কোনও ক্ষতি করে না। তাই হায়নাকে আর পিটিয়ে মারা হয় না। তবে সড়ক দুর্ঘটনায় হায়নার মৃত্যুর ঘটনা ঘটেছে। এমনকী ট্রেনের ধাক্কায় হায়নার মৃত্যু পর্যন্ত হয়েছে। চোরাশিকারিদের পাতা ফাঁদে কখনও হায়না আটকে গিয়েছে, তবে হায়না কেউ শিকার করে না।’

Gir National Park : এশিয়াটিক লায়নের ডেরায় দখলদারি বাড়াচ্ছে লেপার্ড!

গবেষণায় জানা গিয়েছে, গত কয়েক বছরে পুরুলিয়ার গড় পঞ্চকোট, রঘুনাথপুর, বাঘমুন্ডি, বেড়োর মতো এলাকা ছাড়াও হায়নার খোঁজ মিলেছে পশ্চিম বর্ধমানেও। চুরুলিয়ার পরিত্যক্ত কয়লাখনি, পাণ্ডবেশ্বরের শোনপুরবাজারি ছাড়াও হায়নার খোঁজ মিলেছে কাঁকসার গড়জঙ্গলেও। রাজ্য বন দপ্তরের অফিসার অন স্পেশ্যাল ডিউটি কল্যাণ দাস জানাচ্ছেন হায়নারা আগের তুলনায় অনেকটাই সুরক্ষিত রয়েছে।

তিনি বলেন, ‘নগরোন্নয়নের কারণে জঙ্গল কমে যাওয়ায় এক সময়ে হায়না, নেকড়েরা সঙ্কটে পড়েছিল। বন দপ্তরের তরফে নিয়মিত সচেতনতামূলক প্রচারে কাজ হয়েছে। এখন আর হায়না দেখলে পিটিয়ে মারা হয় না। জঙ্গলের গভীরতাও বেড়েছে। এক সময়ে জঙ্গলে শুধু ইউক্যালিপটাস ও আকাশমণি গাছ লাগানো হতো। কিন্তু এখন নানা ধরনের গাছ লাগানো হচ্ছে, যাকে মিক্সড প্ল্যান্টেশন বলা হয়। তাতে জঙ্গলে খরগোশ, বনমুরগি, ময়ূরের সংখ্যা বেড়েছে। হায়নাদের খাবারের অভাব কমেছে।’