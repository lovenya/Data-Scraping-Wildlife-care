এই সময় ডিজিটাল ডেস্ক: শুক্রবার অসমের বন্যা পরিস্থিতির ভয়ানক অবনতি হয়েছে। সরকারি হিসেবে, এ পর্যন্ত ১৬ জেলার ২.৫৩ লক্ষ মানুষ ক্ষতিগ্রস্ত। শুক্রবার ডিব্রুগড়ের তেঙ্গাখাটে বন্যার জলে ডুবে এক ব্যক্তির মৃত্যু হয়েছে। সবমিলিয়ে বন্যায় মৃতের সংখ্যা বেড়ে দাঁড়িয়েছে ১৬।অসম রাজ্য বিপর্যয় মোকাবিলা কর্তৃপক্ষ (Assam State Disaster Management Authority) শুক্রবার জানিয়েছে, বন্যায় (Assam floods) রাজ্যের ৭০৪ গ্রামের ২.৫৩ লক্ষ মানুষ ক্ষতিগ্রস্ত। ডিব্রুগড় ছাড়াও ক্ষতিগ্রস্ত জেলার তালিকায় রয়েছে ধেমাজি, লক্ষ্মীপুর, বিশ্বনাথ, উদালগুড়ি, দারাং, বাকসা, নলবাড়ি, কোকরাঝাড়, বরপেটা, নগাঁও, গোলাঘাট, জোরহাট, মাজুলি,শিবাসাগর ও তিনসুকিয়া।

শুধু ধেমাজি জেলাতেই ৮৮,০০০ মানুষ ক্ষতিগ্রস্ত। তিনসুকিয়ায় ৫৯,০০০। নদী-দ্বীপ জেলা মাজুলিতে ক্ষতিগ্রস্ত ৩২,০০০। ডিব্রুগড়, লক্ষ্মীপুর ও নলবাড়িতে যথাক্রমে ২৩ হাজার, ১৩ হাজার ও ৮,৪০০ মানুষ ভয়ানক ক্ষতির সম্মুখীন।

অসম সরকারের প্রাথমিক হিসেব অনুযায়ী, ১১ হাজার ৭৬৫.২৭ হেক্টর জমির ফসল এখন জলের তলায়। রাজ্যজুড়ে ১৪২টি ত্রাণ শিবিরে আশ্রয় নিয়েছেন ১৮,০০০ বন্যার্ত। সরকারি আধিকারিকেরা জানান, শুধু মানুষেরই ক্ষতি নয়, এ বছর বন্যায় ১.৩৮ লক্ষ গবাদিপশুরও ক্ষতি হয়েছে। স্থানীয় বাসিন্দাদের দেখা গিয়েছে নিজেদের জিনিসপত্র ও গবাদি পশুদের সঙ্গে নিয়ে কোমর-উঁচু জলের ওপর দিয়ে অন্য আশ্রয়ের খোঁজে যাচ্ছেন।

অসমের জলছবি....
ভুটান-অসম-সহ উত্তরপূর্বের অন্য রাজ্যগুলিতে অবিরাম বর্ষণ হয়ে চলেছে। যার জেরে অসমে ভয়াবহ বন্যা পরিস্থিতর সৃষ্টি হয়েছ। একাধিক জায়গায় ব্রহ্মপুত্রের নদের জল বিপদসীমার উপর দিয়ে বইছে। অসম রাজ্য বিপর্যয় মোকাবিলা কর্তৃপক্ষ (ASDMA )-র দেওয়া রিপোর্ট অনুসারে জোরহাট জেলার নেমাতিঘাটে বিপদসীমার উপর দিয়ে বইছে ব্রহ্মপুত্র। তিনসুকিয়া জেলার সোনিতপুরেও তাই। কাজিরাঙা জাতীয় উদ্যানেও (Kaziranga National Park) বন্যার জল ঢুকে পড়েছে। পার্কের ভিতরে থাকা ১৮৩টি শিবিরের মধ্যে ৭০টি জলমগ্ন।

ঘর ভেসে যায়...
মরিগাঁও জেলার পবিতরা বন্যপ্রাণ অভয়ারণ্যের ( Pobitora Wildlife Sanctuary ) ৮০ শতাংশ এলাকাই এখন জলমগ্ন। একশৃঙ্গ ভারতীয় গন্ডার-সহ বন্যপ্রাণীরা অভয়ারণ্য ছেড়ে উঁচু জমির দিকে সরে আসছে। গুয়াহাটি থেকে ৩০ কিলোমিটার পূর্বে অসমের এই অভয়ারণ্যে ১০০-র বেশি ভারতীয় গন্ডার রয়েছে। আছে ১,৫০০ বুনো মহিষ। এই অভয়ারণ্য বন্য শূকরের আবাসস্থলও। হাজারে হাজারে বন্য শূকর রয়েছে।

আশঙ্কার মেঘ....
চলতি বছরে দু'‌বার বন্যায় ক্ষতিগ্রস্ত হল এ রাজ্য। গত মাসেই অসমে হড়পা বানে ব্যাপক ক্ষয়ক্ষতি হয়েছিল। সেই রেশ কাটতে না কাটতেই ফের বর্ষার বৃষ্টিতে অসমে বন্যার পরিস্থিতি সৃষ্টি হল।

গত বছরও অসমে ৫২ লক্ষ মানুষ বন্যায় ক্ষতিগ্রস্ত হয়েছিলেন। মৃত্যু হয়েছিল ২০ জনের। ৩০টি বন্যপ্রাণীও মারা গিয়েছিল। তবে, এ বার করোনাভাইরাসের সংক্রমণের কারণে জটিল পরিস্থিতি তৈরি হয়েছে।