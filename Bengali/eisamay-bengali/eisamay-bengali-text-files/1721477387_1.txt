শিলাদিত্য সাহা
সরু পাহাড়ি রাস্তার ধারে পুড়ে খাক হয়ে যাওয়া একটা সাদাটে জিপ। আশপাশে শুধু ছাই। গত বৃহস্পতিবার বিকেলে উত্তরাখণ্ডের বিনসর ওয়াইল্ডলাইফ স্যাংচুয়ারিতে দাবানলের কবলে পড়ে চার জন ফরেস্ট গার্ডের মৃত্যুর খবরের সঙ্গে ছড়িয়ে পড়েছিল এই একটিই ছবি। জানা গিয়েছিল, দাবানল নেভাতে গাড়িতে চেপে গিয়েছিলেন ওঁরা এবং আরও চার বনরক্ষী।ঘটনাস্থলেই মর্মান্তিক মৃত্যু হয় চার জনের, বাকিরা অত্যন্ত সঙ্কটজনক অবস্থায় দিল্লির এইমস-এ ভর্তি। ঘটনার পরে তিন বনকর্তাকে সরিয়েও দেয় উত্তরাখণ্ড সরকার। কিন্তু কী ভাবে ঘটল এমন?

গাড়ির মধ্যে থেকে বেরোতেই পারেননি কেউ? আগুন কি হঠাৎ রাস্তায় উঠে এসেছিল? ওঁদের কাছে কি প্রয়োজনীয় সুরক্ষা সরঞ্জাম ছিল না? কাউকে কি ট্রেনিং দেওয়া হয় না? দেশে গত কয়েক বছরে কর্নাটক, ওডিশা-সহ একাধিক রাজ্যে দাবানলের গ্রাসে বনরক্ষীর মৃত্যুর ঘটনা সামনে এসেছে।


তবে বিনসরের মতো একসঙ্গে ৮ জন অগ্নিগ্রাসে, তার মধ্যে চার জনের মৃত্যুর খবর কাঁপিয়ে দিয়েছে দেশকে। এমন অভিযোগও রয়েছে যে, ফায়ার প্রোটোকল মেনে দাবানল নেভানোর ক্ষেত্রে কর্তব্যে গাফিলতি রয়েছে বনরক্ষীদের। তারই খেসারত দিতে হয়েছে চার জনকে।

সেই সময়ে কুমায়ুনের চিফ কনজ়ারভেটর অফ ফরেস্ট (বর্তমানে দেরাদুনে স্থানান্তরিত) হিসেবে কর্তব্যরত পি কে পাত্র সাফ জানাচ্ছেন, দাবানলের খবর পেয়ে ওই বনরক্ষীরা আদতে ‘ফার্স্ট রেসপন্ডার’ হিসেবেই বিনসরের জঙ্গলের ভিতরে ছুটে গিয়েছিলেন। ভেবেছিলেন, পরিস্থিতি দেখে আরও লোক ডাকবেন। কিন্তু বিনসরের ওক ফরেস্টে সেই বিকেলে তৈরি হওয়া ‘গ্রাউন্ড ফায়ার’ ও ‘ক্রাউন ফায়ার’-এর মরণফাঁদ তাঁদের সেই সুযোগটাই দেয়নি! মাত্র দু’তিন মিনিটে তৈরি হওয়া ফায়ার টানেল গ্রাস করে নেয় সব কিছু।

এমনিতে উত্তরাখণ্ডে চির পাইন জঙ্গল এলাকায় দাবানলের জন্য স্থানীয় বাসিন্দারাই দায়ী বলে সরকারের অভিযোগ। কারণ, গবাদি পশুর জন্য নতুন ঘাস গজাতে জঙ্গল পোড়ান তাঁরা। কিন্তু গত ১০ বছরে বিনসর স্যাংচুয়ারির ভিতরে দাবানলের ঘটনা শোনা যায়নি। তাই বৃহস্পতিবার বিকেল সাড়ে ৩টে নাগাদ যখন জঙ্গলের ভিতরে থাকা একটি ক্যাফে থেকে স্যাংচুয়ারির মেন গেটের রেঞ্জ অফিসে ফোন আসে, যুগপৎ বিস্মিত ও আতঙ্কিত হয়েছিলেন বিট গার্ড।


কারণ, জঙ্গলের ভিতরে সরকারি-বেসরকারি মিলিয়ে ৪-৫টি রিসর্ট ও প্রচুর ট্যুরিস্ট রয়েছেন। রেঞ্জ অফিসের জিপে আরও সাত সঙ্গী এবং দাবানল রোখার ব্লোয়ার-সহ সুরক্ষা সরঞ্জাম নিয়ে রওনা হন তিনি। প্রায় ৬ কিলোমিটার ভিতরে রাস্তার উপরেই দেখা যায়, পাশের ঢাল থেকে ধোঁয়া উঠছে।

পরিস্থিতি বুঝতে গাড়ি থেকে নামেন চার বনরক্ষী। তদন্তে সন্দেহ, ঘন ধোঁয়ার জেরে আচমকা দৃশ্যমানতা কার্যত শূন্য হয়ে যাওয়ায় তাঁরা ঠাহর করতে পারেননি, প্রায় ৮৫ ডিগ্রি ওই ঢালের ঠিক নীচে থেকেই গরম হাওয়ার কুণ্ডলীর সঙ্গে উপরে ছুটে আসছে দাবানলের আগুন। নীচে তাকাতেই সেই আগুন কার্যত পেট্রল বোমার মতো আছড়ে পড়ে চার জনের উপর।

পোড়ার ক্ষত নিয়ে পুরাণ মেহতা, ত্রিলোক মেহতা, দেওয়ান রাম এবং করণ আর্য ছিটকে পড়েন ৫ মিটার চওড়া রাস্তার অন্যদিকে। কিন্তু আগুন তত ক্ষণে রাস্তায় পড়ে থাকা শুকনো পাতাকেও গ্রাস করেছে। সেই ফাঁদ থেকে আর বেরোতে পারেননি ওঁরা।


বাকি চার বনরক্ষী গাড়ি ঘোরালেও মাত্র কয়েক মিটারের মধ্যে পাহাড়ের ঢাল বেয়ে উঠে আসা আগুন তাঁদেরও পথ রুখে দেয় সামনে থেকে। গাড়ি ছেড়ে ফের পিছনে ছুটতে থাকেন চার জন, যেখানে বাকি চার সঙ্গী পড়ে ছিলেন।

তত ক্ষণে দাবানলের শিখা মাটির শুকনো পাতার (গ্রাউন্ড ফায়ার) পাশাপাশি ওক গাছের ওপরে ছড়িয়ে থাকা ডালপালাকেও (ক্রাউন ফায়ার) গ্রাস করেছে। ফলে কার্যত ‘ফায়ার টানেল’-এর মধ্যে পড়ে যান সবাই। মনে করা হচ্ছে, গোটা ঘটনা ঘটে যায় মাত্র ২-৩ মিনিটের মধ্যে। ফলে প্রাণে বাঁচার চেষ্টায় কেউ পরিস্থিতির খবরও দিতে পারেননি।

এই ঘটনা প্রথম নজরে আসে বিনসরের সেই ক্যাফে কর্মীর, যিনি ফোন করে আগুনের খবর দিয়েছিলেন। তিনিও আগুনের উৎস দেখতে ওই পথে নামছিলেন মোটরবাইক নিয়ে। এক বনকর্তার কথায়, ‘বিকেল চারটে নাগাদ খবর আসে, আমাদের গাড়িটা পোড়া অবস্থায় রাস্তার পাশে পড়ে রয়েছে। ৮ বনরক্ষী নিখোঁজ। সঙ্গে সঙ্গে রেঞ্জ অফিস থেকে মোটরবাইকে জঙ্গলের ভিতরে যান কয়েক জন বনকর্মী। অ্যাম্বুল্যান্স ডাকা হয় আলমোড়া শহর থেকে। সেটা প্রায় ২৫ কিমি দূরে। বনকর্মীরা ঘটনাস্থলে পৌঁছে বুঝতে পারেন, কতটা ভয়ঙ্কর ঘটনা ঘটে গিয়েছে।’

তবে গাফিলতি কার? বৃহস্পতিবার রাতেই রামনগর থেকে বিনসরের ঘটনাস্থলে ছুটে গিয়েছিলেন তৎকালীন সিসিএফ পি কে পাত্র। তাঁর কথায়, ‘জিপে সেদিন যাঁরা ছিলেন, তাঁদের অন্তত ৩ জন দু’যুগেরও বেশি দাবানল সামলেছেন।

ওই রাতে এবং পরদিন সকালে আলমোড়ার ডিএফও-সহ স্থানীয় বনকর্তাদের সঙ্গে কথা বলে এবং ঘটনাস্থল দেখে আমার মনে হয়েছে, বিনসর স্যাংচুয়ারির চৌহদ্দির নীচে জনবসতি এলাকায় কেউ ঘাস-পাতায় আগুন লাগিয়েছিল, যেটা দুপুরের গরম হাওয়ায় প্রবল গতিতে ওপরে ছড়িয়ে যায়। এ বছর উত্তরাখণ্ডে শীতকালীন বৃষ্টি হয়নি। গত দু’মাসেও সামান্য ১-২ দিন বৃষ্টি হয়েছে। ফলে শুকনো পাতা জমে জঙ্গল জতুগৃহ হয়ে রয়েছে।’ আর সেই জতুগৃহের আগুনই কেড়ে নিয়েছে চার বনরক্ষীর প্রাণ।