এই সময় ডিজিটাল ডেস্ক: দেশ থেকে বন্যপ্রাণ চোরাচালান রোধে বড়সড় সাফল্য ডাইরেক্টরেট অফ রেভিনিউ ইন্টেলিজেন্স'র। মহারাষ্ট্র এবং গুজরাতের দু'টি গুদাম থেকে ৮০০০ কেজি হাঙরের পাখনা বাজেয়াপ্ত করেছে তারা। এই ঘটনায় মোট ৪ জনকে আটক করা হয়েছে। এর মধ্যে এই চোরাচালান চক্রের পাণ্ডাও আছে।

বিশেষ সূত্রে খবর পেয়ে সোমবার মহারাষ্ট্রের সেউরি এবং গুজরাতের ভারাভালের দু'টি গুদামে অভিযান চালান DRI-এর আধিকারিকরা। সেউরির গুদাম থেকে ৩০০০ কেজি এবং ভারাভালের গুদাম থেকে ৫০০০ কেজি হাঙরের পাথা উদ্ধার করা হয়েছে। প্রাথমিক তথ্যপ্রমাণের ভিত্তিতে DRI-এর মুম্বই শাখার আধিকারিকদের ধারনা, ৮০০০ কেজি হাঙরের পাখনার পুরোটাই চিন এবং হংকংয়ে পাচারের জন্য গুদামগুলিতে জমা করা হয়েছিল। এভাবে নিয়মিত বিদেশে হাঙরের পাখনা চোরাচালান হত বলেও জানতে পেরেছেন তাঁরা।

চিনে হাঙরের পাখনা দিয়ে তৈরি স্যুপ বিশেষ জনপ্রিয়। একইসঙ্গে এটি খুব দামিও। বিয়ে বা বিশেষ কোনও অনুষ্ঠানে এই বিশেষ স্যুপ পরিবেশিত হয়। এক বাটি হাঙরের পাখনার স্যুপের দাম কমপক্ষে ১০০ মার্কিন ডলার।

তথ্যসূত্র: Maharashtra Times