এই সময় ডিজিটাল ডেস্ক: অসমে ভয়াবহ বন্যায় ( Assam flood) মৃতদের পরিবারের হাতে দু-লক্ষ টাকা করে অনুদান দেওয়ার কথা ঘোষণা করলেন প্রধানমন্ত্রী নরেন্দ্র মোদী। শুক্রবার পিএমও'র ট্যুইটার হ্যান্ডেল থেকে ট্যুইট করে, এই ক্ষতিপূরণের কথা ঘোষণা করেন মোদী। জানান, প্রধানমন্ত্রীর জাতীয় ত্রাণ তহবিল থেকে এই টাকা দেওয়া হবে। উনি ইতিমধ্যেই তা অনুমোদন করেছেন।

এদিন বানভাসি মৃতদের জন্য আর্থিক অনুদান ঘোষণা করার আগে, রাজ্যের বন্যা পরিস্থিতি পর্যালোচনায় অসমের মুখ্যমন্ত্রী (Assam Chief Minister) সর্বানন্দ সোনোওয়ালের (Sarbanada Sonowal) সঙ্গে কথা বলেন। রাজ্যকে কেন্দ্রের তরফে সবরকম সহযোগিতারও আশ্বাস দেন।

একটানা কিছুদিন ধরে ভারী বর্ষণই অসমে বন্যার (flood in Assam) কারণ। ব্রহ্মপুত্র-সহ রাজ্যের একাধিক নদ-নদীর জল বিপদসীমার উপর দিয়ে বইছে। এ পর্যন্ত বন্যায় মৃত্যু হয়েছে ৩৩ জনের। তাঁদের মধ্যে বেশির ভাগই জলে ডুবে মারা গিয়েছেন। সরকারি হিসেব অনুযায়ী, অসমের ৩৩টি জেলার মধ্যে ২১টিই ক্ষতিগ্রস্ত। ক্ষতিগ্রস্ত মানুষের সংখ্যা ১৫ লক্ষ।

বানভাসি অসম...

অসম রাজ্য বিপর্যয় ব্যবস্থাপনা কর্তৃপক্ষের তরফে জানানো হয়েছে, শেষ সাত দিনের মধ্যে ধুবরি, নওগাঁও, বরপেটা, ধেমাজি, উদালগুড়ি, গোয়ালপাড়া ও ডিব্রুগড় জেলায় ১৮ জন মারা গিয়েছেন। সবমিলিয়ে রাজ্যে বন্যায় মৃতের সংখ্যা বেড়ে হয়েছে ৩৩। এ ছাড়া ২২ মে থেকে ভূমিধসে মারা গিয়েছেন আরও ২৪ জন।

যদিও, শুক্রবার রাতে সরকারের আর একটি সূত্রে উল্লেখ করা হয়েছে, অসমে বন্যায় মৃতের সংখ্যা বেড়ে হয়েছে ৩৫। বন্যা ও ভূমিধস মিলে এ পর্যন্ত মৃত্যু হয়েছে ৫৯ জনের।

অসমের জলছবি ১
একদিকে করোনাভাইরাস অন্যদিকে ভয়াল বন্যার আশংকা। একবার নয়, দু-দুবার বন্যা। এই দুইয়ের তাণ্ডবেই শোচনীয় দশা অসমের। গত মাসেই ঘূর্ণিঝড় উম্পুন পশ্চিমবঙ্গ ও বাংলাদেশে ধ্বংসলীলা চালিয়েছিল, তার জেরে অসমের হড়পা বান তৈরি হয়। একটানা সাগরের জলীয় বাষ্পও ঢুকছে উত্তর-পূর্বের পাহাড়ে। আর তার জেরেই সাত জেলা অর্থাৎ লখিমপুর, তিনসুকিয়া, ধেমাজি, ডিব্রুগড়, দারাং, নলবাড়ি এবং গোয়ালপাড়ার দু’লক্ষেরও বেশি মানুষ ক্ষতিগ্রস্ত হয়েছিল। বিপর্যস্ত ২২০টিরও বেশি গ্রাম, ৫৭৯ হেক্টর শস্যক্ষেত্র জলের তলায়। সেই বিপর্যয় সামাল দিতে না দিতে ফের একবার বন্যার গ্রাসে পড়ল এই উত্তর-পূর্বের রাজ্যটি।

দুর্ভোগের জলছবি...
ASDMA জানিয়েছে, ক্ষতিগ্রস্ত জেলাগুলি হল ধেমাজি, লক্ষিমপুর, বিশ্বনাথ, চিরং, দারাং, নলবাড়ি, বরপেটা, বনগাইগাঁ, কোকরাঝাড়, ধুবরি, দক্ষিণ সালমারা, গোয়ালপাড়া, কামরূপ, কামরূপ মেট্রোপলিটন, মরিগাঁও, নগাঁও, গোলাঘাট, জোড়হাট, ডিব্রুগড় ও তিনসুকিয়া।

পূর্ব অসম Wildlife বিভাগের DFO জানিয়েছেন, কাজিরাঙা জাতীয় উদ্যানে (Kaziranga National Park) বন্যায় ৪১টি প্রাণীর মৃত্যু হয়েছে। গত ২৪ ঘণ্টায় প্রচুর সংখ্যক গবাদিপশুও মারা গিয়েছে। ক্ষতিগ্রস্ত হয়েছে একাধিক পোলট্রি ফার্ম।