এই সময় ডিজিটাল ডেস্ক: দুর্গাপুরে দুন এক্সপ্রেসের কামরা থেকেউদ্ধার হল বাইশটি বস্তা বোঝাই বিরল প্রজাতির কাছিম। বিপন্ন প্রাণী পাচারের দায়ে গ্রেফতার করা হয়েছে চার ব্যক্তিকে।গোপন সূত্রে খবর পেয়ে মঙ্গলবার সকালে দুর্গাপুর রেলস্টেশনে দাঁড়ানো ১৩০১০ দুন এক্সপ্রেসের কামরা থেকে জীবিত ও মৃত বিপন্ন প্রজাতির ৬৮৯টি ইন্ডিয়ান ফ্ল্যাপশেল্‌ড বা সফ্টশেল্‌ড রিভার টার্টল উদ্ধার করল সিআইডি। মোট ২২টি বস্তায় পুরে তাদের পাচার করা হচ্ছিল বলে জানিয়েছেন গোয়েন্দারা।
২২টি বস্তায় মোট ৬৮৯টি কাছিম পাচার করা হচ্ছিল।
বিরল প্রজাতির বন্যপ্রাণী পাচারের অভিযোগে চারজনকে গ্রেফতার করা হয়েছে। জানা গিয়েছে, বারাণসী থেকে হাওড়াগামী দুন এক্সপ্রেসের কামরায় কাছিমগুলি নিয়ে উঠেছিল চার দুষ্কৃতী। ব্যান্ডেলের কাছে কাছিম হাতবদল করার পরিকল্পনা ছিল তাদের। উদ্ধার হওয়া কাছিম এবং ওই চারজনকে রেঞ্জ অফিসার, দুর্গাপুরের হাতে আইনানুগ ব্যবস্থা করার জন্য তুলে দেওয়া হয়েছে।
ধৃত ৪ পাচারকারী।
সিআইডি সূত্রে খবর, ধৃত চার দুষ্কৃতীই উত্তরপ্রদেশের বাসিন্দা। গ্রেফতার হওয়া লছমন কুমার আধার (৩০), রাজ কুমার (২৫), সুশীল কুমার (২০) এবং রাজু কুমার সকলেই উত্তরপ্রদশের সুলতানপুর জেলার পিপলপুর থানার অন্তর্গত পাকরি গ্রামের বাসিন্দা।