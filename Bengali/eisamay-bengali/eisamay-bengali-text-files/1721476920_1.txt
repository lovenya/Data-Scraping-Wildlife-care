এই সময় : বছরের শুরুতে রাজ্য বন দপ্তর সাধারণ মানুষকে ডাক দিয়েছিল , বন্যপ্রাণ রক্ষায় সেনানী হওয়ার জন্য৷ বছরের শেষ লগ্নে পৌঁছে সাড়ম্বরে সূচনা হল সেই বন্যপ্রাণ সাথী প্রকল্পের৷ সরকারি ভাবে বন দন্তরে কাজ না করেও গোটা বাংলায় বন্যপ্রাণ রক্ষার কাজে ভলান্টিয়ার হিসেবে যোগ দিলেন সমাজের বিভিন্ন স্তরের ২৩ জন৷ এঁদের মধ্যে যেমন ব্যবসায়ী রয়েছেন , তেমনই এগিয়ে এসেছেন কলেজ ছাত্র, এমনকি বাদশা মৈত্রর মতো পরিচিত অভিনেতাও৷

গত ২৫ নভেম্বর উত্তরবঙ্গের মূর্তিতে প্রথম অভিযানে বাছাই করা ১৩ জন্য বন্যপ্রাণ সাথীকে নিয়ে প্রকল্পটির হাতেকলমে যাত্রা শুরু হয়েছিল৷ সোমবার সকালে বিধাননগরে ওয়াইল্ডলাইফ উইংয়ের প্রেক্ষাগৃহে বনমন্ত্রী বিনয় বর্মনের উপস্থিতিতে প্রকল্পের দ্বিতীয় অভিযানের জন্য হাজির হলেন প্রাথমিক ভাবে নির্বাচিত বাকি ১০ জন৷ ভবিষ্যতে এই প্রকল্পে আরও বেশি মানুষকে তাঁরা পাবেন বলে এ দিন আশা প্রকাশ করেন বনমন্ত্রী৷

এই প্রকল্পে আপাতত ডুয়ার্স, পাহাড়ি এলাকা এবং সুন্দরবন-এই তিনটি এলাকাকে বেছে নেওয়া হয়েছে এই নবনিযুক্ত বন্যপ্রাণ সাথীদের প্রশিক্ষণ দেওয়ার জন্য৷ ওরিয়েন্টেশন প্রোগ্রামের প্রথম ধাপে জঙ্গলে থেকে সেখানকার জীবনযাত্রা ও বন্যপ্রাণ রক্ষার কর্মকাণ্ডের প্রাথমিক পাঠ নেবেন এই স্বেচ্ছাসেবীরা৷ তার পর রাজ্যের বিভিন্ন প্রান্তে বন দপ্তরের ডাকে প্রয়োজনের নিরিখে তাঁরা শ্রম দান করবেন৷ এ দিন বনমন্ত্রী বলেন , ‘প্রথম ১৩ জনের ফিডব্যাক ফর্ম আমি পড়েছি৷ কেউ বলেছেন খাবার নিয়ে সমস্যার কথা৷ আমরা নিশ্চয়ই সেটা দেখব৷ কিন্ত্ত সঙ্গে এটাও বলছি , মাত্র চার দিনে যে খাবারে আপনারা সমস্যায় পড়ছেন , আমাদের বনকর্মীরা সারা বছর পরিবারের থেকে দূরে থেকে ওইসব খেয়েই নিজেরে দায়িত্ব পালন করেন৷ ’
অনুষ্ঠানে এই প্রকল্পের ভবিষ্যত্ পরিকল্পনা নিয়ে আলোচনা করেন রাজ্যের প্রধান মুখ্য বনপাল আর কে সিনহা , মুখ্য বনপাল (বন ) এন কে পাণ্ডে এবং বনপাল (বন্যপ্রাণ সদর ) শুভঙ্কর সেনগুন্ত৷ আজ , মঙ্গলবার প্রকল্পে নির্বাচিত দ্বিতীয় দল রওনা হবে সুন্দরবনের উদ্দেশে৷