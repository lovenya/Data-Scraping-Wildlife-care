এই সময় ডিজিটাল ডেস্ক: স্রেফ ঝোঁকের মাথায় ঠিক করেছিলেন ‘ওখানেই’ মাছ ধরবেন। অনেকে সাবধান করেছিল, ‘জায়গাটা ভালো নয়, বিস্তর কুমির।’ কিন্তু গত রবিবার যেন কেপ ইয়র্ক উপদ্বীপের কাছে বিলি’জ ল্যান্ডিংয়ের ধারে বসে মাছ ধরার ঝোঁক পেয়ে বসেছিল ক্রেগ ডিকম্যানকে। ফেরার পথে তল্পিতল্পা গুছিয়ে যেই সৈকত থেকে পাড়ে উঠতে যাবেন সামনে এক ন’ফুটের কুমির। ক্রেগের পায়ে মোক্ষম কামড় বসায় সে। তারপর...শেষটা করুণ হতেই পারত। কিন্তু হল না। কারণ প্রাণ বাঁচাতে কুমিরটির চোখে আঙুল ঢুকিয়ে দেন ক্রেগ। তাতেই মেলে ‘মুক্তি।’

অস্ট্রেলিয়ার কুইন্সল্যান্ড প্রদেশের হাসপাতালে আপাতত পা ও হাতে আঘাত নিয়ে ভর্তি রয়েছেন ‘অসমসাহসী’ প্রৌঢ়। গত শুক্রবার হাসপাতালের বিছানায় শুয়েই সাংবাদিকদের বললেন, ‘আমার থাইয়ে কামড় বসাল কুমিরটি। সে শব্দ আমাকে বোধহয় আজীবন তাড়া করবে, ওর দুই চোয়ালের শব্দ।’ ৫৪ বছরের ক্রেগ পেশায় ওয়াইল্ডলাইফ রেঞ্জার। শান্ত গলায় পরে জানালেন, ওই প্রাণীর দেহের বাকি অংশ প্রায় ‘বুলেট-প্রুফ।’ স্রেফ চোখটাই নরম অংশ। ক্রেগের কথায়, ‘ওদের চোখের অনেকটা ভিতর পর্যন্ত আঙুল ঢোকানো যায়। বেশ কিছুটা ঢোকালে তবে হাড় ঠেকে। আমি তাই যতটা সম্ভব হাত ঢুকিয়ে দিয়েছিলাম।’

তার পরেই পিঠে চড়ে বসেন সেটির। মারণ চোয়াল দু’টি জোর করে বন্ধ করে দেন। ক্রেগের কথায়, ‘হয়তো সে সময় কুমিরটা ও আমি দু’জনেই ভাবছিলাম এর পর ঠিক কী হতে চলেছে?’ এই সময়েই ঠেলা দেন প্রাণীটিকে। জলে চলে যায় সেটি।

প্রৌঢ়ের হাত ও পায়ের চামড়া তখন ঝুলছে। গলগল করে পড়ছে রক্ত। সে পরিস্থিতিতেই ৪৫ মিনিট গাড়ি চালিয়ে বাড়ি ফেরেন তিনি। তার পর আপৎকালীন পরিষেবার ব্যবস্থা, রয়্যাল ফ্লাইং ডক্টর্স ও শেষমেশ কেয়ার্নস হাসপাতাল।

আপাতত ভালো আছেন তিনি। যদিও থেকে থেকেই বলে উঠেছেন, ‘বড় ধূর্ত ছিল কুমিরটা।’ --- সংবাদসংস্থা