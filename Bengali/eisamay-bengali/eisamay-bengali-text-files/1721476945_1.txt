এই সময় ডিজিটাল ডেস্ক: পটাশপুরের বাগুইনদী সংলগ্ন এলাকায় পাখি শিকার করার অভিযোগে গ্রেফতার ৪। ধৃত ৪পাখি শিকারি পশ্চিম মেদিনীপুরের বেলদার সুশিন্দা এলাকার বাসিন্দা বলে পটাশপুর থানার পুলিশ জানিয়েছে। যদিও মঙ্গলবার কাঁথি আদালত অভিযুক্তদের জামিন মজ্ঞুর করেছে।শীতের মরশুমে পটাশপুরের কেলেঘাই ও বাগুই নদী সংলগ্ন এলাকায় প্রচুর পরিমানে শামুকখোল,সারসসহ পরিযায়ী পাখিরা ভিড় জমায়। সেই সাথে চোরাশিকারিদের আনাগোনা বাড়ে। কিন্তু স্থানীয় বাসিন্দারা চোরা শিকার ঠেকাতে রীতিমত নজরদারি চালান এলাকাতে।

স্থানীয়সূত্রে জানাগিয়েছে আম্ভি গ্রামে একটা বড় ঝিল রয়েছে। এই ঝিলের মাঝে ছোট দ্বীপের মতো উঁচু জায়গাতে প্রচুর গাছ রয়েছে সেখানেই শামুকখোল ,সরাল,পানকৌড়ি,বক ও পরিযায়ী পাখিদের আস্তানা।

স্থানীয় বাসিন্দারা জানিয়েছেন গত দু তিন দিন ধরে বেলদা থেকে কয়েকজন চোরাশিকারি বন্দুক নিয়ে পাখি শিকার করছিল। সোমবার বেলদার তাপস ঘোষ ও তার তিন সঙ্গী পাখি শিকার করে বাইকে করে ফিরছিল তখন স্থানীয় বাসিন্দারা তাদের ধরে ফেলে। তাদের কাছে কয়েকটি মৃত শামুকখোল পাখি দেখতে পেয়ে তাদের আটকে রেখে পুলিশে খবর দেয়। স্থানীয় বাসিন্দা রাধাকৃষ্ণ বেরা বলেন তাপসবাবু এই এলাকায় প্রায় পাখি শিকার করতে আসেন। বারণ করলে শুনতে চাননা।

সোমবার বিকেলে শিকার করা পাখিসহ ৪চোরা শিকারিকে ধরে পুলিশের হাতে তুলে দিয়েছে স্থানীয় বাসিন্দারা। পটাশপুর থানার পুলিশ তাপস ঘোষ,কৃষ্ণেন্দু মন্ডল,শান্তনু কুইলা,কিঙ্কর মন্ডলকে গ্রামবাসীদের অভিযোগের ভিত্তিতে প্রথমে আটক করে ও পরে গ্রেপ্তার করে। পটাশপুর বায়োডাইভারসিটি কমিটির সভাপতি সোমনাথ দাস অধিকারি বলেন একেই জলাভুমি ও নদীচরের জঙ্গল কমে যাওয়ার কারণে ও পরিযায়ী পাখিসহ অনান্য পাখিদের সংখ্যা কমেছে । তাই এখনি সতর্ক হতে হবে।