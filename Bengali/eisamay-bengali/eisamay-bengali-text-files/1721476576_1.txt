এই সময় ডিজিটাল ডেস্ক : বন্যপ্রাণপ্রেমীদের জন্য খুশির খবর শোনালো অসমের বনবিভাগ। এবার অসমের কোকড়াঝাড় এলাকার Raimona National Park-এ পাওয়া গেল বাঘের অস্তিত্ব থাকার প্রমাণ। বোরোল্যান্ড টেরিটরিয়াল এলাকার মধ্যে থাকা এই জাতীয় উদ্যানে দেখা দিয়েছে বাঘ। তাতে খুশি ওই এলাকার বনবিভাগ এবং এলাকার লোকজন।Raimona National Park-এ বাঘের সন্ধান পাওয়ার বিষয়টি টুইট করে জানান Bodoland Territorial Region (BTR)-র চিফ এক্সিকিউটিভ মেম্বার প্রমোদ বোরো। ওই বাঘের ছবি দিয়ে সোমবারই তিনি জানান, আগের দিনই এই বাঘের দেখা পেয়েছেন ওই জাতীয় উদ্যানের বনকর্মীরা। গত বছরেই Raimonaকে সেই রাজ্যে ষষ্ঠ জাতীয় উদ্যান হিসাবে স্বীকৃতি দেওয়া হয়। এই জন্য অসমের মুখ্যমন্ত্রী হিমন্ত বিশ্ব শর্মাকেও ধন্যবাদ জানান তিনি।

কাজিরাঙা জাতীয় উদ্যানে কমছে বিরল প্রজাতির হরিণ

ওই টুইটকে ‘রিটুইট’ করে Himanta Biswa Sarma লেখেন, ‘কী এক দৃশ্য ! আমাদের জাতীয় প্রাণী রাইমনাতে ফিরে এসেছে , এটা দেখে আমি খুবই আনন্দিত। আমাদের রাজ্যের জঙ্গলে বাঘের আরও বেশি করে সংরক্ষণ করার জন্য আরও উদ্যোগ নেওয়া হবে।’

উল্লেখ্য গত বছরই Raimona এবং Dehing-Patkai-কে জাতীয় উদ্যানের মর্যাদা দেওয়া হয়।

রাইমনা জাতীয় উদ্যান জীববৈচিত্রে ভরপুর। সেখানে নানা ধরনের শাল গাছ এবং আরও বিভিন্ন জাতের গাছও দেখা যায়। ১৮৭৫-৭৬ সালে আরও উন্নত করে তোলা হয় এই জঙ্গলকে। এখানেই পাওয়া যায় ‘Golden Langur’। সেই সঙ্গেই হাতি, বন্য মহিষ ছাড়াও প্রায় ১৫০টি প্রজাতির প্রজাপতি, ১৭০ ধরনের পাখি এবং প্রায় ৩৮০ ধরনের গাছগাছালির দেখা মেলে সেখানে। গত বছর বিশ্ব পরিবেশ দিবসের দিনেই Raimona Reserve Forest-কে জাতীয় উদ্যান হিসাবে ঘোষণা করা হয়। বন্যপ্রাণ বিশারদদের মতে, এই জঙ্গলকে জাতীয় উদ্যান হিসাবে স্বীকৃতি দেওয়ায় সেখানে গাছ, পশু পাখি এবং অন্যান্য প্রাণী আরও ভালো করে সংরক্ষণ করা যাচ্ছে। এই বাঘের দেখা পাওয়া তারই ফল।

মানস জাতীয় উদ্যানের সঙ্গেও যুক্ত এই রাইমনা। আর এর থেকে কিছুটা দুরেই ভুটানের Phipsoo Wild Life Sanctuary এবং Namgyal Wangchuk Wildlife Sanctuary। এই এলাকা থেকে বক্সা টাইগার রিজার্ভ খুব দূরে নয়। ফলে আগামী দিনে রাইমনা জাতীয় উদ্যানও UNESCO World Heritage Site-র তকমা পাবে বলেও আশাবাদী বন্য প্রাণ বিশেষজ্ঞরা।

অসমের সাহিত্য অকাদেমি পুরষ্কার বিজেতা এবার গড়লেন নতুন রেকর্ড

অন্যদিকে অসমেই ওরাং এলাকাতেও একাধিক বাঘের অস্তিত্ব আছে বলেও দাবি করেছে বন বিভাগ। গত বছর ডিসেম্বর মাসেই শোণিতপুর এলাকার ঢেকিয়াজুলি এলাকাতে একটি বাঘের সন্ধান পাওয়া গিয়েছে। গত কয়েকদিনে ওই রয়্যাল বেঙ্গল টাইগার সেখানের বড়চালা এলাকাতে অন্তত ২৪টি গবাদি পশুর ওপরে হামলা করেছে বলেও বন বিভাগ সুত্রে জানা গিয়েছে। এর ফলে আতঙ্কে আছেন ওই এলাকার বাসিন্দারা।

এখনও পর্যন্ত সেই রাজ্যে কাজিরাঙ্গা, মানস, নামেরি এবং ওরাং টাইগার রিজার্ভকে বিশেষ স্বীকৃতি দিয়েছে National Committee of Conservation Assured Tiger Standards (CATS)। সেখানে বন্যপ্রাণকে ঠিকমত সংরক্ষণ করা হয় বলেই ওই স্বীকৃতি দেওয়া হয়েছে।