এই সময় ডিজিটাল ডেস্ক: ফের উত্তর দিনাজপুর সীমান্ত থেকে উদ্ধার হল উট। শনিবার ভোরে ৬টি উট উদ্ধার করেছিল কালিয়াগঞ্জ থানার পুলিশ। ওই দিন বিকেলেই আরও একটি উট উদ্ধার হল গ্রামের ভিতর থেকে।

পুলিশ সূত্রে জানা গিয়েছে, গোপন সূত্রে খবর পেয়ে শনিবার ভোরে কালিয়াগঞ্জ থানার পুলিশ মালগাও গ্রাম পঞ্চায়েতের অধীন সাহেবঘাটা এলাকায় হানা দেয়। সেখান থেকে একটি রাজস্থানের নম্বর প্লেট যুক্ত ১৪ চাকার লরি আটক করে। সেই লরি থেকেই উদ্ধার হয় ৬ টি উট। শনিবার বিকেলেই মালগাও গ্রাম পঞ্চায়েতেরই রঘুনাথপুর এলাকার একটি সর্ষে খেতের ভিতর থেকে উদ্ধার করা হয় আর একটি উটকে। পশুপ্রেমী সংস্থা পিপলস ফর অ্যানিমেল-এর সদস্যদের উপস্থিতিতে কালিয়াগঞ্জ থানার উটটিকে উদ্ধার করে থানায় নিয়ে আসে।ইসলামপুরে গোরু পাচারকারী সন্দেহে গুলিবিদ্ধ প্রৌঢ়ের মৃত্যু

এই বিষয়ে উত্তর দিনাজপুর জেলার পশুপ্রেমী সংগঠনের সম্পাদক গৌতম তান্তিয়া বলেন, ‘আমাদের কাছে খবর ছিল মোট ১৯ টি উট নিয়ে আসা হচ্ছে। এর মধ্যে দুই ধাপে ৭ টি উট উদ্ধার করা গিয়েছে। কিন্তু এখনও ১২ টি উটের সন্ধান নেই। তাই তল্লাশি শুরু হয়েছে।’

গৌতমের দাবি, রাজস্থানের বাইরে উট নিষিদ্ধ। সেখানে কী ভাবে সে রাজ্য থেকে এতগুলি উট একাধিক রাজ্যের সীমানা পেরিয়ে কালিয়াগঞ্জে আসছে, তা নিয়েও প্রশ্ন তুলেছেন তিনি। তবে এই প্রথম নয়। গত নভেম্বরও উট উদ্ধার হয়েছিল পশ্চিমবঙ্গে।

সে বার দক্ষিণ দিনাজপুরের ভারত-বাংলাদেশ সীমান্ত থেকে উদ্ধার হয়েছিল ১৬টি উট। পুলিশ জানিয়েছিল, তপন ও গঙ্গারামপুর এলাকা থেকে ওই উটগুলিকে উদ্ধার করা হয়। প্রাথমিক অনুমান পাচারের উদ্দেশ্যেই এদের পশ্চিমবঙ্গে নিয়ে আসা হয়েছিল।

পুলিশ সূত্রে জানা গিয়েছিল, গত ১২ নভেম্বর গভীর রাতে তপনের রামপাড়া চেচরা এলাকা থেকে ২ টি উট উদ্ধার করে পুলিশ। অন্যদিকে গঙ্গরামপুর থানার নন্দনপুর পঢঞ্চায়েতের রতনপুর থেকে আরও ১৪টি উট পাওয়া যায়। কিন্তু উটগুলির সঙ্গে কাউকে পাওয়া যায়নি। উদ্ধার হওয়া প্রাণীগুলির বাজার মূল্য কয়েক লাখ টাকা বলে জানিয়েছিল পুলিশ।

শীতের আগুন পোহাতে গিয়ে মৃত্যু ২ বৃদ্ধার

পুলিশের দাবি, বাংলাদেশের সীমান্তবর্তী জেলা দক্ষিণ দিনাজপুরের বিভিন্ন প্রান্তে প্রতি বছরই শীতের সময়ে উট উদ্ধার হয়। মূলত প্রতিবেশী দেশে পাচারের উদ্দেশ্যেই এদের আনা হয়। গত বছরও কুশমণ্ডী থেকে বিপুল পরিমাণ উট উদ্ধার হয়েছিল। উটগুলি উত্তর প্রদেশ বা রাজস্থান থেকেই আনা হয়েছে বলে মনে করা হচ্ছে। রাস্তায় কড়া নিরাপত্তার মধ্যে ভিন রাজ্য থেকে এ রাজ্যে উট ঢুকল কী করে তা তদন্ত করে দেখা হচ্ছে।

নভেম্বরে উদ্ধার হওয়া উটগুলির বেশ কয়েকটি পরে মারা যায় এ রাজ্যে। খাদ্যাভ্যাস ও পরিবেশগত প্রতিকূলতার জন্যই তাদের মৃত্যু হয়েছিল বলে জানিয়েছিল পুলিশ। এ বার সে দিকেও নজর রাখতে চাইছেন প্রশাসনিক কর্তারা।