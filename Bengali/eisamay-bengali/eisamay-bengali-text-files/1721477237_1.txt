এই সময় ডিজিটাল ডেস্ক: শততম টেস্টে নামার আগে অনন্য় কাজ করলেন Virat Kohli। বৃহস্পতিবার পথ কুকুরদের জন্য অ্যাম্বুলেন্সের সূচনা করলেন তিনি। ব্যাটে বড় রান নয়, মনের দিক থেকেও যে তিনি কত বড়, এবার সেই প্রমাণই পাওয়া গেল। এই উদ্য়োগের মাধ্যমে তিনি সমর্থকদের মনে আলাদা জায়গা করে নিয়েছেন।

বৃহস্পতিবার বিরাট কোহলি একটি ভিডিয়ো শেয়ার করেন। যেখানে দেখা যায় বিরাট কোহলি ফাউন্ডেশনের পক্ষ থেকে পথ কুকুরদের জন্য একটি অ্যাম্বুলেন্সের সূচনা করা হয়েছে। সেই সূচনায় সেখানে হাজির হয়েছিলেন বিরাট। আপাতত মুম্বইতে এই পরিষেবা দেওয়া হবে। বিরাট কোহলি ফাউন্ডেশন ভিভাল্ডিস ও আওয়াজ স্ট্রে টিমসের সঙ্গে হাত মিলিয়ে এই পরিষেবা শুরু করেছে। ইনস্টাগ্রামে শেয়ার করা পোস্টে বিরাট লেখেন, “অফিসে আরও একটা দিন। আমাদের শহরে ঘুরে বেড়ানো সারমেয়দের জন্য এটা একটা দারুণ উদ্যোগ। একসঙ্গে এই উদ্যোগকে এগিয়ে নিয়ে যেতে মুখিয়ে আছি।” অ্যাম্বুলেন্স উদ্বোধনের পাশাপাশি বিরাট সহকারি দুই সংস্থার প্রতিনিধির সঙ্গেও কথা বলেন। গতবছর বিরাট কোহলি ফাউন্ডেশন ভিভাল্ডিস ও আওয়াজ স্টে টিমসের সঙ্গে হাত মিলিয়ে পথ সারমেয়দের জন্য রিহ্যাব ও ট্রমা কেয়ার সেন্টার তৈরি করেছিল। এবার অ্যাম্বুলেন্সের উদ্বোধন করলেন বিরাট।
বিরাটের শততম ম্যাচে মাঠে ৫০% দর্শকের অনুমতি সৌরভদের
বিরাটের এই উদ্যোগ প্রশংসা কুড়িয়েছে নেটিজেনদের। কেউ কেউ বলেন, এই মহৎ কাজের পরেই বিরাটের ব্যাট থেকে শতরান আসবে।

View this post on InstagramA post shared by Virat Kohli (@virat.kohli)
৪ তারিখ শততম টেস্ট খেলতে নামবেন বিরাট। তিনি হলেন ১২তম ক্রিকেটার যিনি শততম টেস্ট ম্যাচ খেলবেন ভারতের হয়ে। দীর্ঘদিন ধরে বড় রানের থেকে দূরে থাকা বিরাট কোহলির থেকে শততম টেস্ট ম্যাচে শতরান দেখার অপেক্ষায় আছেন সমর্থকরা। এবার বিরাট নামছেন অধিনায়কের টুপি ছাড়াই। তিন ফর্ম্যাটে অধিনায়কত্ব ছেড়ে বিরাট এখন সাধারণ ব্যাটার হিসেবে নামছেন। ফলে অনেকটা চাপ মুক্ত থাকবেন। বছরের শুরুতে দক্ষিণ আফ্রিকা সফরে গিয়ে তাদের কাছে হেরে যাওয়ার ধাক্কা মেটাতে শ্রীলঙ্কার বিরুদ্ধে টেস্ট সিরিজ কার্যকরী হতে চলেছে ভারতের জন্য। পাশাপাশি পূর্ণ সময়ের টেস্ট অধিনায়ক হিসেবে শ্রীলঙ্কা সফর হতে চলেছে রোহিত শর্মার প্রথম পরীক্ষা। পূর্ণ সময়ের অধিনায়ক হওয়ার পর তিনি ODI ও টি-২০ সিরিজে সোনা ফলিয়েছেন। টেস্টে তিনি প্রথম থেকেই জয়ের মুখ দেখেন কি না, সেইদিকেই নজর থাকবে।