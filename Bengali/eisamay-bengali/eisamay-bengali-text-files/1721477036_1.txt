এই সময় ডিজিটাল ডেস্ক: বিশ্ব বন্যপ্রাণ দিবসে মর্মান্তিক এক খবর। ওডিশার তীরে ভেসে আসা প্রকাণ্ড হোয়েল শার্কের মৃত্যু হল। মত্‍‌স্যজীবীরা সেটিকে বাঁচানোর বিস্তর প্রচেষ্টা চালালেও, শেষরক্ষা হয়নি। জানা গিয়েছে, অসুস্থ প্রাণীটির পেটে কোনও খাবার পাওয়া যায়নি।গঞ্জাম জেলার সুনাপুরের কাছে সমুদ্র সৈকতে ভেসে আসে ১৪.৯ ফিটের হাঙরের সবচেয়ে বড় প্রজাতির হোয়েল শার্কটি। বন দফতরের আধিকারিকরা জানিয়েছেন, রবিবার সেটিকে দেখতে পান স্থানীয় মত্‍‌স্যজীবীরা। সেই সময় সেটি বেঁচে ছিল। মত্‍‌স্যজীবীরা ঠেলে ঠেলে সেটিকে সমুদ্রে পাঠিয়ে দেন। কিন্তু রবিবার রাতে ফের বড় একটি ঢেউয়ের সঙ্গে তীরে ভেসে আসে তিমি হাঙরটি। তার কিছুক্ষণ পরই সেটির মৃত্যু হয়।

বেরহামপুরের ডিভিশনার ফরেস্ট অফিসার অম্লান নায়ক জানিয়েছেন, আধিকারিকরা প্রাণীটির দেহ ময়নাতদন্তে পাঠিয়েছে। সোমবার সুপুরে ময়নাতদন্ত করেন চিকিটি পশু হাসপাতালের সার্জেন। এরপর তিমি হাঙরের দেহটি ক্রেনের সাহায্যে তুলে কবর দিয়ে দেওয়া হয়।

জানা গিয়েছে, প্রাণীটির ওজন ছিল ২,০০০ কেজি। ময়নাতদন্তের রিপোর্টে দেখা গিয়েছে, এর পাকস্থলীতে কোনও খাবার ছিল না। তার থেকে মনে করা হচ্ছে, কোনও অসুস্থতার কারণে সে কিছুদিন হল খাওয়া দাওয়া বন্ধ করে দিয়েছিল। প্রবল ঢেউ দুর্বল হয়ে পড়া প্রাণীটিকে গভীর সমুদ্র থেকে তীরের দিকে ঠেলে আনে।

১৯ ফেব্রুয়ারি গোপালপুর উপকূলে আর একটি হোয়েল শার্ক দেখা গিয়েছিল। তবে তাকে গভীর সমুদ্রে পাঠাতে সক্ষম হয়েছিলেন মত্‍‌স্যজীবীরা।

অযোধ্যায় তৈরির পথে রাম মন্দির, বুলেটরোধী মেকশিফট মন্দিরে সরছেন রামলালা