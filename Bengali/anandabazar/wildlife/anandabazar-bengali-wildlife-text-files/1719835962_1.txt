বনদফতরের গাফিলতিতে মৃত্যু হল ইন্ডিয়ান রক পাইথন সাপের। অষ্টমীর দিন গাড়ির ধাক্কায় আহত হয়েছিল লুপ্তপ্রায় এই সাপ। স্থানীয়রা আহত সাপটিকে দেখতে পেয়ে খবর দিয়েছিলেন বনপ্রাণী দফতরে। কিন্তু তা সত্ত্বেও বন দফতরের কর্মীরা আসেননি বলে অভিযোগ। বুধবার রাতে ধূপগুড়ি থানার অন্তর্গত ঠাকুরপাঠ এলাকায় এশিয়ান হাইওয়ে ৪৮ পেরোতে গিয়ে গাড়ির ধাক্কায় আহত হয় ১২ ফুটের সাপটি। তার পর দীর্ঘক্ষণ রাস্তার পাশে পড়েছিল। পথচলতি মানুষ এই দৃশ্য দেখে খবর দেন বিন্নাগুড়ি বন্যপ্রাণী স্কোয়াডের কর্মীদের। ঘটনাস্থল থেকে ঢিলছোড়া দূরে অবস্থিত সোনাখালি বিট অফিসেও খবর দেন স্থানীয় বাসিন্দারা। তবুও আহত সাপটিকে দেখতে বা উদ্ধার করতে কোনও বনকর্মী আসেননি বলে অভিযোগ। চিকিৎসা না পাওয়াতেই আহত সাপটির মৃত্যু হয়েছে বলে দাবি স্থানীয়দের। বৃহস্পতিবার সাপটিকে মৃত অবস্থায় দেখে ক্ষুব্ধ তাঁরাও। দু্র্ঘটনার জেরে আহত হয় সাপটি।
                                নিজস্ব চিত্র। ভারতীয় বন্যপ্রাণী আইন অনুযায়ী, ইন্ডিয়ান রক পাইথন এক নম্বর শিলিউডের তালিকাভুক্ত। এ রকম একটি প্রাণী অসুস্থ, তা জানার পরেও কেন বনকর্মীরা এলেন না, তা নিয়ে উঠছে প্রশ্ন। পরিবেশ প্রেমীরাও বিষয়টি নিয়ে সরব হয়েছেন। বিন্নাগুড়ি বন্যপ্রাণী স্কোয়াডের শুভাশিস রায় বিষয়টি নিয়ে জানিয়েছেন, তাঁদের উপর ঊর্ধ্বতন কর্তৃপক্ষের অলিখিত নির্দেশ রয়েছে এখন কোনও বন্যপ্রাণী উদ্ধার করা যাবে না। কারণ হিসাবে তিনি বলেছেন, ‘‘বন দফতর তেলের বকেয়া ৫০ লক্ষ টাকা। তা পরিশোধ করতে পারেনি। উদ্ধার করতে গাড়িতে তেল ভরতে হবে।’’ বানারহাটে হাতির দল নিয়ে কর্মীরা ব্যস্ত ছিলেন বলেও জানিয়েছেন তিনি। কিন্তু দফতরের এই সমস্যার জন্য বন্যপ্রাণীরা কেন ভুক্তভোগী হবেন তা নিয়েও প্রশ্ন তুলছেন পরিবেশপ্রেমীরা।