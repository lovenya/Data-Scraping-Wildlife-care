দক্ষিণ দিনাজপুর জেলায় ফের নীলগাই দেখা গেল। এ বার বালুরঘাট পুরসভা এলাকায়। রবিবার শহরে নীলগাই দেখতে পেয়ে বন দফতরে জানালে ভোর থেকেই সেটির খোঁজ শুরু হয়। তবে সেটির হদিস মেলেনি বলে জানান বালুরঘাটের রেঞ্জ অফিসার সুকান্ত ওঝা। বিহার বা বাংলাদেশ থেকে সেটি বালুরঘাটে ঢুকে পড়ে থাকতে পারে বলে মনে করছেন বন দফতরের আধিকারিকেরা। কারণ ঘণ্টায় ৬০ থেকে ৬৫ কিলোমিটার বেগে ছুটতে পারে প্রাণীটি। এর আগেও জেলায় দেখা মিলেছে শান্ত স্বভাবের ওই প্রাণীর। তপনের অভিরামপুরে অনেক দিন আগে একটি নীলগাইকে ঘুরতে দেখেছিলেন স্থানীয় বাসিন্দারা। বন দফতর সূত্রের খবর, বালুরঘাট শহরের ১ নম্বর ওয়ার্ডের স্টেট গ্যারাজ পাড়ায় পিচ রাস্তার উপর দিয়ে এ দিন ভোরে সেটি ঘুরে বেড়াচ্ছিল। শিং ছাড়া হরিণের মতো দেখতে। সাড়ে চার পাঁচ ফুট উচ্চতার প্রাণীটিকে দেখে অনেকেই বিভ্রান্ত হয়ে পড়েন বড় আকারের হরিণ ভেবে। পরে ভিডিও দেখে বনতর জানায়, সেটি নীলগাই। বালুরঘাট বন রেঞ্জার সুকান্ত ওঝা জানান, ভোরবেলা থেকেই প্রাণীটিকে খোঁজা শুরু হয়েছে। তবে হদিস মেলেনি। দক্ষিণ দিনাজপুর জেলা রায়গঞ্জ বন দফতরের অধীনে। রায়গঞ্জের এডিএফও সৌগত মুখোপাধ্যায় বলেন, ‘‘বিহারে এবং বাংলাদেশে কিছু নীলগাই রয়েছে। বালুরঘাটে এই দুটো জায়গা থেকেই চলে আসার সম্ভাবনা সবচেয়ে বেশি।’’ প্রাণীটির খোঁজে তল্লাশি চালানো হচ্ছে বলেও জানান তিনি। বন দফতর সূত্রে জানানো হয়েছে, এর আগে শনিবার তপনের রামচন্দ্রপুর এলাকাতেও একটি নীলগাই দেখা গিয়েছিল। যদিও পরে সেটি মালদহের দিকে চলে গিয়েছে বলে নিশ্চিত হন আধিকারিকরা। বালুরঘাটে দেখতে পাওয়া নীলগাই বাংলাদেশ থেকে আসার সম্ভাবনা বেশি বলে মনে করছেন তাঁরা। সাড়ে চার-পাঁচ ফুট বাধা টপকাতে পারে ওই প্রাণী। কাঁটাতারের বেড়া তার চেয়ে বেশি উঁচু। বাংলাদেশের সঙ্গে দক্ষিণ দিনাজপুর জেলায় প্রায় ২৫ কিলোমিটার সীমান্তে কাঁটাতারের বেড়া নেই। সে দিক দিয়ে নীলগাই ঢোকার সম্ভাবনা প্রবল বলেই ইঙ্গিত বন দফতরের।