বাড়ির পোষ্য কুকুর বা বিড়ালের সঙ্গে বাচ্চারা খেলাধুলো করলে বাবা-মায়েদের স্বাভাবিক ভাবেই কোনও আপত্তি থাকে না। কিন্তু সাপ! তা বিষধর হোক বা না-হোক, এ অভাবনীয়! ঠিক এই ঘটনাই ঘটালেন এক বছর দুয়েকের খুদের বাবা।

অস্ট্রেলিয়ার বন্যপ্রাণ বিশেষজ্ঞ র‌্যাঙ্গলার ম্যাট রাইট সম্প্রতি ইনস্টাগ্রামে একটি ভিডিয়ো পোস্ট করেছেন। তাতে দেখা গিয়েছে, পাশে দাঁড়িয়ে তিনি ছেলেকে বলছেন, ‘‘টানো। টেনে ঘাসের দিকে নিয়ে যাও।’’ আর ভয়ডরহীন ওই শিশুসন্তানও বাবার কথা শুনে একটি মস্ত বড় অজগরের লেজ ধরে টানছে। র‌্যাঙ্গলার ন্যাশনাল জিয়োগ্রাফিক-এর সঞ্চালক। বন্যপশুদের নিয়েই তাঁর কাজ। কিন্তু তা হলেও নিজের দু’বছরের সন্তানকে সাপের লেজ ধরে টানতে বলা অনেকেই মেনে নিতে পারছেন না।