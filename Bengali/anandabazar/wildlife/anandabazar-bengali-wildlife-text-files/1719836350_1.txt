হিন্দি ভাষায় একটি প্রচলিত প্রবাদ আছে— ‘আপনি গলিয়োঁ মে কুত্তা ভি শের’! বাংলায় যার আক্ষরিক অনুবাদ, নিজের এলাকায় কুকুরও বাঘের মতো পরাক্রমশালী। মহারাষ্ট্রের আহমেদ নগরে হুবহু সেই ঘটনা ঘটল। কুকুরের ভয়ে পালিয়ে গেল এক শ্বাপদ। গোটা ঘটনাটিই ধরা পড়েছে সিসি ক্যামেরায়। ভিডিয়োটি সংবাদ সংস্থা এএনআই প্রকাশ করেছে তাদের টুইটারে। তাতে দেখা যাচ্ছে গভীর রাতে একটি বাড়ির ভিতরে সন্তর্পণে প্রবেশ করছে এক চিতাবাঘ। বাড়ির সামনে ছড়ানো দালান। তার পরে দরজা। চিতাবাঘটি সেই দালানে ঢুকে দরজার কাছে এগিয়ে আসতেই চারপাশের নিস্তব্ধতা ভেঙে শোনা যায় তীব্র চিৎকার। অন্ধকারে অস্পষ্ট দেখা যায় চিতাবাঘের মুখোমুখি দাঁড়িয়ে চিৎকার করছে বাড়ির পাহারাদার পোষ্য কুকুর। নিরন্তর চিতাবাঘটির সামনে দাঁড়িয়ে চিৎকার করেই চলে সে। তেড়েও যায় বেশ কয়েক বার। আচমকা পাল্টা প্রতিরোধের আশা করেনি চিতাবাঘ। চিৎকারে সে কিছু ক্ষণের জন্য থমকে যায়। তার পর পাল্টা গর্জন করে সে-ও। তেড়ে যায় কুকুরটির দিকে। কিন্তু তাতে একটুও না থেমে চিৎকার করেই চলে কুকুরটি। বাধ্য হয়েই হাল ছাড়ে চিতাবাঘ। পিছন ফিরে ছুটে পালিয়ে যায় বাড়ির ভিতর থেকে। মিলিয়ে যায় অন্ধকারে। Maharashtra: A dog scared away a leopard that entered the rural area of Rahuri taluka in Ahmednagar. 

(Video Source: Forest Department) pic.twitter.com/NkhLcZWmNy ভিডিয়োটি ভাইরাল হয়েছে সমাজমাধ্যমে। ইতিমধ্যেই লক্ষাধিক বার দেখা হয়ে গিয়েছে সেটি। এএনআই ভিডিয়োর বিবরণে জানিয়েছে, ঘটনাটি ঘটেছে মহারাষ্ট্রের আহমেদ নগরের গ্রামীণ এলাকা রাহুরি তালুকে। বন দফতরের কাছ থেকে ওই ভিডিয়োটি পেয়েছে তারা। এর আগে কিছুটা একই ধরনের ঘটনা ঘটেছিল জানুয়ারি মাসে। কর্নাটকের রামনগরে একটি পোষ্য কুকুরকে আক্রমণ করেছিল চিতাবাঘ। সেই ঘটনাটিও ধরা পড়েছিল সিসি ক্যামেরায়। সেই কুকুরটিও নিজেকে চিতাবাঘের কবল থেকে বাঁচাতে পেরেছিল। পালাতে বাধ্য হয়েছিল সেই চিতাবাঘটিও।