বন্যপ্রাণী হত্যার অভিযোগে ছ’জনকে গ্রেফতার করল বন দফতর। শুক্রবার বাগনানের বেনাপুর চন্দনাপাড়ার ঘটনা। শনিবার উলুবেড়িয়া মহকুমা আদালত ধৃতদের ১০ দিন জেল হেফাজতে রাখার নির্দেশ দেয়। বন দফতর জানায়, ধৃতদের বাড়ি পশ্চিম মেদিনীপুরের ঘাটালে। শুক্রবার তারা বন্যপ্রাণী শিকার করতে চন্দনাপাড়ায় এসেছিল। চন্দনাপাড়ার যুবক অর্ঘ্য পুরকাইতের দাবি, শুক্রবার সকালে দেখা যায়, গ্রামের ভেতরে ঝোপে একটি গন্ধগোকুলকে লাঠি দিয়ে পিটিয়ে মারছে ছ’জন। বাধা দিলে তারা শোনেনি। তখন পাশের গ্রামের সুপ্রকাশ আদক, সৌম্যদীপ সাঁতরা ও সুপ্রিয় ধাড়া নামে তিন বন্ধুকে ডেকে আনেন অর্ঘ্য। ওই ছ’জনকে আটকে রেখে বন দফতরে খবর পাঠান। বন দফতর ওই ছ’জনকে গ্রেফতার করে। শ্যামপুর সিদ্ধেশ্বরী মহাবিদ্যালয়ের ইকো ক্লাবের সদস্য সুপ্রকাশ আদকের দাবি, বেশ কিছুদিন ধরেই বহিরাগত কয়েক জন এসে বন্যপ্রাণী হত্যা করছিল। শুক্রবার খবর পাওয়া মাত্রই তাদের আটকানো হয়। উলুবেড়িয়া বন দফতরের রেঞ্জ অফিসার নির্মল মণ্ডল জানান, ছ’জনকে গ্রেফতার করা হয়েছে।  তারা একটি পূর্ণবয়স্ক গন্ধগোকুল ও বেশ কয়েকটি কাঠবেড়ালি হত্যা করেছিল। হাওড়া জেলা যৌথ পরিবেশ মঞ্চের সম্পাদক শুভদীপ ঘোষের আক্ষেপ, বন্যপ্রাণ সংরক্ষণের জন্য বন দফতর ও বেশকিছু স্বেচ্ছাসেবী সংস্থা প্রচার চালালেও এক শ্রেণির মানুষের মনে তা দাগ কাটছে না। অভিযুক্তদের দৃষ্টান্তমূলক শাস্তি দাবি করেছেন পরিবেশকর্মীরা।