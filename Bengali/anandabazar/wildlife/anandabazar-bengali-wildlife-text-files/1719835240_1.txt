সরীসৃপ থেকে চতুষ্পদ, সব ধরনের বন্যপ্রাণীই এখন বিপদের মুখে। বন্যপ্রাণ বাঁচাতে তাই এ বার স্বেচ্ছাসেবী বাহিনী গড়ছে বন দফতর। জুওলজিক্যাল সার্ভে অব ইন্ডিয়ায় সরীসৃপ নিয়ে এক অনুষ্ঠানে রাজ্যের প্রধান মুখ্য বনপাল (ওয়াইল্ড লাইফ) প্রদীপ ব্যাস জানান, ওই বাহিনীতে বিভিন্ন পেশার মানুষ যোগ দিতে পারেন। তাঁদের প্রশিক্ষণ দেওয়া হবে। বছরে ১০ দিন তাঁরা বন দফতরের হয়ে বিভিন্ন সংরক্ষিত অরণ্যে কাজ করবেন। ‘‘সরীসৃপের বিভিন্ন প্রজাতি দিন দিন বিপন্ন হয়ে পড়ছে। তাদের অঙ্গপ্রত্যঙ্গ বা বিষ থেকে ওষুধ তৈরি করা যায়, এমন ধারণা থেকেই পাচার বাড়ছে। নিজেদের অস্তিত্ব রক্ষার জন্যই ওই সব প্রাণীকে বাঁচাতে হবে,’’ বলেন জুওলজিক্যাল সার্ভে অব ইন্ডিয়ার ডিরেক্টর কৈলাস চন্দ্র।