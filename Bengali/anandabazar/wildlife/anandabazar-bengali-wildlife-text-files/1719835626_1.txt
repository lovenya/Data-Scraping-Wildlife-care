দামোদর পেরিয়ে বাঁকুড়ার সোনামুখী থেকে একটি দাঁতাল ঢুকে পড়েছিল পূর্ব বর্ধমানের পারাজে। শনিবার ভোরে সেটি ঢুকে পড়ল পশ্চিম বর্ধমানে পানাগড় সেনাছাউনির এলাকার মধ্যে। বন দফতর জানায়, রাত পর্যন্ত হাতিটিকে বার করার চেষ্টা চলছে। বন দফতর সূত্রের খবর, ভোরের দিকে দাঁতালটিকে দামোদর পার করার চেষ্টা খানিকটা সফল হয়। কিন্তু আচমকা সেটি দামোদর পার না করে সন্ধিপুরের কাছে সেনাছাউনির এলাকার মধ্যে ঢুকে পড়ে। বন দফতরের রেঞ্জ অফিসার (পানাগড়) তরুণ বন্দ্যোপাধ্যায় জানান, বর্তমানে হাতিটি সেনাছাউনির মধ্যেই রয়েছে। বনকর্মীরা ঘটনাস্থলে রয়েছেন। সেনাবাহিনীর সঙ্গে বিষয়টি নিয়ে আলোচনা চলছে। তবে সেনাছাউনির এলাকার মধ্যে হাতি ঢোকার ঘটনা এই প্রথম নয়। ২০১৮-র মার্চে একটি দাঁতাল সেনাছাউনির জঙ্গলে ঢুকে পড়ে। বেশ কয়েক দিন খোঁজ চালিয়েও দাঁতালটির সন্ধান মেলেনি। শেষমেশ ২০১৯-এর অগস্টে সেনাছাউনির একটি পরিত্যক্ত কুয়োয় দাঁতালটি পড়ে গেলে, সেটিকে উদ্ধার করা হয়। তবে ঝাড়গ্রামে পাঠানোর পথেই দাঁতালটির মৃত্যু হয়। একই রকম পরিস্থিতি যাতে তৈরি না হয়, সে জন্য সব ধরনের চেষ্টা চলছে বলে বন দফতর জানায়।