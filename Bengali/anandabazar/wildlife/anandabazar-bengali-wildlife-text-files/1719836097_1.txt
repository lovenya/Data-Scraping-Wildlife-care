ব্যাঙ্কক থেকে আসা এক যাত্রীর ব্যাগ থেকে উদ্ধার হল একটি বাঁদর, বেশ কয়েকটি পাইথন, কচ্ছপ-সহ এক ডজনেরও বেশি সাপ। বৃহস্পতিবার দুপুরে চেন্নাই বিমানবন্দরে ওই যাত্রীর ব্যাগ খতিয়ে দেখতেই তার ভিতর থেকে একের পর এক জীবন্ত প্রাণী বার হতে থাকে। যদিও সেগুলির জন্য ওই যাত্রীর সঙ্গে প্রয়োজনীয় শংসাপত্র ছিল না বলে দাবি। শনিবার সংবাদমাধ্যমে এ তথ্য জানিয়েছেন শুল্ক বিভাগের আধিকারিকেরা। শুল্ক দফতরের কর্তারা জানিয়েছেন, গোপন সূত্রে খবর পেয়ে বৃহস্পতিবার দুপুরে চেন্নাই বিমানবন্দরে পৌঁছন তাঁরা। দুপুর ১টা নাগাদ তাই এয়ারওয়েজে আসা ওই যাত্রীর ব্যাগগুলি চেক-ইনে পাঠানো হয়েছিল। সে সময়ই তাঁর ব্যাগ থেকে পাওয়া যায় পর পর জীবজন্তু বার হতে থাকে। একে একে বার হয় ডি ব্রাজা’র বাঁদর, ১৫টি কিংস্লেক, পাঁচটি বল পাইথন এবং দু’টি অ্যালডাব্রা কচ্ছপ। সঙ্গে সঙ্গে সেগুলিকে বাজেয়াপ্ত করেন শুল্ক দফতরের আধিকারিকেরা। ওই প্রাণীগুলিকে বেআইনি ভাবে আমদানি করা হয়েছে বলে দাবি শুল্ক দফতরের। অভিযুক্ত যাত্রীর কাছে অ্যানিম্যাল কোয়রান্টিন অ্যান্ড সার্টিফিকেশন সার্ভিসেস (একিউসিএস) এবং ডিরেক্টটরেট জেনারেল অব ফরেন ট্রেড (ডিজিএফটি)-র অনুমোদিত শংসাপত্র ছিল না। একটি প্রেস বিবৃতি জারি করে শুল্ক দফতর জানিয়েছে, বাঁদর, সাপ-সহ সবক’টি প্রাণীকে তাদের দেশে ফেরত পাঠানোর বন্দোবস্ত করা হয়েছে। যদিও অভিযুক্তের বিরুদ্ধে কী পদক্ষেপ করা হয়েছে, তা জানা যায়নি।