বাঁকুড়ার শুশুনিয়া এবং বিহারীনাথ পাহাড় এবং সংলগ্ন এলাকায় প্রজাপতির সংখ্যা এবং প্রজাতি বৈচিত্রের উল্লেখযোগ্য তথ্য সংগ্রহ করছে বন দফতর। ওই প্রজাপতি সমীক্ষার প্রাথমিক রিপোর্টে এই ইঙ্গিত মিলেছে বলে বন দফতর সূত্রের খবর। সম্প্রতি বন দফতরের উদ্যোগে বাঁকুড়া জেলার ওই দুটি পাহাড়ে প্রজাপতি সমীক্ষার কাজ শেষ হয়েছে । সমীক্ষায় উঠে আসা তথ্যগুলি বিশ্লেষণ করে দেখা গেছে শুশুনিয়া ও বিহারীনাথ পাহাড় শুধু রঙ বেরঙের হাজার হাজার প্রজাপতির বাসভূমি তাই নয়, ওই দু’টি পাহাড়ে কমন বার্ডউইং-সহ বেশ কিছু প্রজাতির প্রজাপতি করে যারা সাধারণ ভাবে দক্ষিণবঙ্গের বাসিন্দা নয়। রাজ্যের প্রজাপতি পর্যবেক্ষকদের সাহায্যে এই সমীক্ষায় শুশুনিয়া ও বিহারীনাথে মোট ৬৬টি প্রজাতির প্রজাপতির সন্ধান মিলেছে। বসবাসকারী প্রজাপতির সংখ্যা ও প্রজাতির বৈচিত্র সংক্রান্ত যে তথ্য মিলেছে তাতে উচ্ছসিত বাঁকুড়া উত্তর বনবিভাগের আধিকারিকরা । বন দফতর জানিয়েছে প্রাক-শীত মরসুমে ওই দুই পাহাড়ে প্রাথমিক সমীক্ষা চালিয়ে বহু গুরুত্বপূর্ণ তথ্য পাওয়া গিয়েছে । আগামী প্রাক-গ্রীষ্ম মরসুমে আরও বড় আকারে সমীক্ষা চালিয়ে আরও বেশি তথ্য সংগ্রহের পরিকল্পনা করা হচ্ছে।