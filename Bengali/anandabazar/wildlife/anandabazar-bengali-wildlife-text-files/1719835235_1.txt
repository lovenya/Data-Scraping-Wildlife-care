‘বাঘের মুলুকে’ গিয়ে ‘বনের রাজা’কে না-ডরানোর বড় খেসারত দিতে হল! এক মহিলার প্রাণ গেল। বাঘের পেটে যেতে যেতে বরাত জোরে বেঁচে গিয়েছেন আরও এক মহিলা। অল্পের জন্য বেঁচে গিয়েছেন ওই দুই মহিলার বাঘ-মুলুকে যাওয়ার পুরুষ সঙ্গী। গুরুতর জখম অবস্থায় তাঁরা মৃত্যুর সঙ্গে পাঞ্জা লড়ছেন হাসপাতালে। ঘটনাটি ঘটেছে পূর্ব চিনের ইয়াঙ্গিং জেলার একটি অভয়ারণ্য ‘বেজিং বাদালিং ওয়াইল্ড লাইফ ওয়ার্ল্ড’-এ। চিনা সংবাদ মাধ্যমে দেখানো হয়েছে অভয়ারণ্যের সিসিটিভি-তে ধরা পড়া ওই ঘটনার ফুটেজ। তারই ভিত্তিতে ইয়াঙ্গিং জেলা পুলিশ জানাচ্ছে, অভয়ারণ্যের মধ্যে এক জন মহিলা হঠাৎ গাড়ির দরজা খুলে নামতেই পাশের গভীর জঙ্গল থেকে বেরিয়ে তাঁর ওপর ঝাঁপিয়ে পড়ে একটি বাঘ। ওই মহিলাকে বাঘটি টেনে-হিঁচড়ে জঙ্গলের দিকে টেনে নিয়ে যাওয়ার চেষ্টা করছে দেখে গাড়িতে বসা আরেক মহিলা তাঁর হাত ধরে টেনে বাঘের মুখে পড়া মহিলাটিকে বাঁচাতে যান। তখন জঙ্গল থেকে গাড়িতে বসা ওই মহিলার ওপর ঝাঁপিয়ে পড়ে আরও একটি বাঘ। গাড়ির ভেতর থেকেই ওই মহিলাটিকে মুখে তুলে নিয়ে বাঘটি ঢুকে যায় জঙ্গলে। তাঁকে মেরেও ফেলে। পরে ওই মহিলার ছিন্নভিন্ন মৃতদেহটি উদ্ধার করেন রেঞ্জাররা। কিন্তু তত ক্ষণে রেঞ্জাররা এসে গিয়েছিলেন বলে আগে যে মহিলাটিকে বাঘে ধরেছিল, তিনি বরাত জোরে রেহাই পেয়ে যান। রেঞ্জারদের দেখে ভয় পেয়ে অন্য বাঘটি ওই মহিলাটিকে কিছুটা দূরে অচৈতন্য অবস্থায় ফেলে রেখে জঙ্গলে ঢুকে যায়। পুলিশ জানাচ্ছে, ওই অভয়ারণ্যে পর্যটকদের গাড়ি নিয়ে ঢুকতে দেওয়া হয়। তবে ভেতরে ঢোকার পর যেন কেউ গাড়ি থেকে না নামেন, সে ব্যাপারে অভয়ারণ্যের প্রবেশ পথে টাঙানো নোটিশ বোর্ডেই নির্দেশ দেওয়া রয়েছে। তা হলে, এই ঘটনা ঘটল কী ভাবে? কেউ কেউ বলছেন, সম্ভবত গাড়ির মধ্যেই কোনও বচসা হয়েছিল। যার জেরে গাড়ি থেকে নেমে পড়েন এক মহিলা। গাড়িটি চালাচ্ছিলেন যিনি, তিনিও রাস্তায় নেমে দুই বাঘের হাত থেকে বাঁচানোর শেষ চেষ্টা করেছিলেন দুই মহিলাকে। পারেননি। তাঁকেও আঁচড়ে-কামড়ে ক্ষতবিক্ষত করে দেয় একটি বাঘ। সিসিটিভি-র ফুটেজে দেখা গিয়েছে, কয়েক সেকেন্ডের মধ্যেই পিছনে এসে গিয়েছিল রেঞ্জারদের গাড়ি। তাঁরাও অবশ্য এক মহিলাকে বাঁচাতে পারেননি। আরও পড়ুন- স্কুলে রক্তাক্ত হামলা টানত মিউনিখের মলে হামলা চালানো আলিকে