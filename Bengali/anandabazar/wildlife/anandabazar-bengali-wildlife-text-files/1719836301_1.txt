বন্যপ্রাণ নিয়ে গবেষণার ইচ্ছে রয়েছে? ঝুলিতে রয়েছে বিজ্ঞান বিভাগের স্নাতকোত্তর ডিগ্রি? এমন প্রার্থীদের কাজের সুযোগ দিচ্ছে কেন্দ্রীয় পরিবেশ, বন ও জলবায়ু পরিবর্তন মন্ত্রক। মন্ত্রকের তরফে প্রকাশিত হয়েছে একটি বিজ্ঞপ্তি, যেখানে উল্লেখ করা হয়েছে, ওয়াইল্ডলাইফ ইনস্টিটিউট অফ ইন্ডিয়ার ১৮টি গবেষণা প্রকল্প এবং বিভাগের জন্য প্রয়োজন মোট ৩৪ জন প্রার্থী। কারা আবেদন করতে পারবেন? মাসে বেতন মিলবে কত? ফিল্ড ওয়ার্কের সুযোগ থাকছে? এই সমস্ত বিষয়ে রইল প্রয়োজনীয় তথ্য। কারা আবেদন করতে পারবেন? জীববিজ্ঞান, প্রাণিবিদ্যা, পরিবেশ বিজ্ঞান, বন্যপ্রাণী বিজ্ঞান, ‘মেরিন সায়েন্স’, ‘ইকোলজি’, বটানি, ‘এন্থ্রোপোলজি’ বিষয়ে স্নাতকোত্তর ডিগ্রি রয়েছে, এমন প্রার্থীরা প্রজেক্ট অ্যাসিস্ট্যান্ট পদের জন্য আবেদন করতে পারবেন। পাশাপাশি যাঁরা ‘ন্যাচরাল সায়েন্সেস’ বিষয়ে স্নাতকোত্তর ডিগ্রি অর্জন করেছেন কিংবা ইঞ্জিনিয়ারিংয়ে স্নাতক ডিগ্রি লাভ করেছেন, তাঁরা জুনিয়র প্রজেক্ট ফেলো, সিনিয়র প্রজেক্ট অ্যাসোসিয়েট পদের জন্য আবেদন করতে পারবেন। কোন কোন প্রকল্পের জন্য প্রার্থী প্রয়োজন? বিজ্ঞপ্তি অনুযায়ী, মোট ১১টি গবেষণা প্রকল্প এবং বিভাগের জন্য চলছে নিয়োগ। ‘প্যান ইন্ডিয়া: আইডিডব্লিউএইচ (এনডেঞ্জারড স্পিসিস মনিটরিং)-স্নো লেপার্ড’ প্রকল্পে তিন জন প্রজেক্ট অ্যাসোসিয়েট প্রয়োজন। একই ক্ষেত্রে ‘নীলগিরি তহর’-এর গবেষণা প্রকল্পে এক জন প্রজেক্ট অ্যাসোসিয়েট, ‘হাম্পব্যাক হোয়েল স্টেটাস অ্যাসেসমেন্ট’ প্রকল্পে দুই জন প্রজেক্ট অ্যাসোসিয়েট, রেড পান্ডা’ প্রকল্পে তিন জন প্রজেক্ট অ্যাসোসিয়েট, শকুন এবং সামুদ্রিক কচ্ছপ নিয়ে গবেষণা প্রকল্পে ১৩ জন প্রজেক্ট অ্যাসোসিয়েট প্রয়োজন রয়েছে। এর পাশাপাশি, ‘অ্যাসেসমেন্ট অ্যান্ড মনিটরিং অফ ক্লাইম্যাট চেঞ্জ এফেক্টস অন ওয়াইল্ড লাইফ স্পিসিস অ্যান্ড ইকোসিস্টেমস ফর ডেভেলপিং অ্যাডপটেশন স্ট্র্যাটেজিস ইন দ্য ইন্ডিয়ান হিমালয়ান রিজিয়ন আন্ডার এনএমএসএইচই’ প্রকল্পের জন্য এক জন সিনিয়র প্রজেক্ট অ্যাসোসিয়েট, এক জন জুনিয়র প্রজেক্ট ফেলো, এক জন টাস্ক ফোর্স সেলের সঙ্গে কাজ করবেন এমন জুনিয়র প্রজেক্ট ফেলো এবং এক জন প্রজেক্ট অ্যাসিস্ট্যান্ট প্রয়োজন। ‘ক্যাম্পা (এমওইএফসিসি) ফান্ডেড: রিকভারি অফ ডুগঙ অ্যান্ড দেয়ার হ্যাবিট্যাটস’ প্রকল্পের জন্য এক জন প্রজেক্ট অ্যাসোসিয়েট তথা গ্রাফিক ডিজ়াইনার, এক জন প্রজেক্ট অ্যাসিস্ট্যান্ট প্রয়োজন। ‘কনজারভেশন ইকোলজি অফ এনডেঞ্জারড রেটিকুলেটেট ইন দ্য নিকোবর আর্চিওপেলাগো’ প্রকল্পের জন্য প্রয়োজন এক জন সায়েন্টিফিক অ্যাডমিনিস্ট্রেটিভ অ্যাসিস্ট্যান্ট তথা ফিল্ড ওয়ার্কার। ‘আ কম্প্রিহেনসিভ স্টাডি অন দ্য ইকোলজি অ্যান্ড পলিউশন স্টেটাস অফ আ হিউম্যান কমেনসাল - দ্য হাইজ স্প্যারো পাসের ডোমেস্টিকাস ইন দ্য উত্তরাখন্ড স্টেট’ প্রকল্পের জন্য দুই জন প্রজেক্ট অ্যাসিস্ট্যান্ট প্রয়োজন। এর পাশাপাশি প্রতিষ্ঠানের নিজস্ব ‘এনভায়রনমেন্টাল ইম্প্যাক্ট অ্যাসেসমেন্ট সেল’-এর ইকোলজি বিভাগের জন্য এক জন করে সিনিয়র প্রজেক্ট অ্যাসোসিয়েট, টেকনিক্যাল কাম অ্যাডমিনিস্ট্রেটিভ অ্যাসিস্ট্যান্ট, প্রজেক্ট অ্যাসিস্ট্যান্ট (ডিজাইনিং) প্রয়োজন। বেতন: মোট ১৮টি বিভাগের জন্য ৩৪ জন প্রার্থীদের নিয়োগ করা হবে। সেক্ষেত্রে পদ এবং কাজের নিরিখে ১৮ হাজার থেকে ৪২ হাজার টাকা পর্যন্ত বেতন পেতে পারেন নির্বাচিতরা। চুক্তিভিত্তিক ভাবে এই পদ গুলিতে নিয়োগ করা হবে। আবেদন পত্র গৃহীত হবে ১০ জুলাই, ২০২৩ পর্যন্ত। ইমেল মারফত অনলাইনে আবেদন পেশ করতে পারবেন প্রার্থীরা। যেহেতু বন্যপ্রাণ নিয়ে গবেষণার প্রকল্পে কাজ করতে হবে, তাই শারীরিক ভাবে কর্মক্ষম হওয়া প্রয়োজন, এমনটাই সংস্থার বিজ্ঞপ্তিতে উল্লেখ করা হয়েছে। প্রজেক্ট অ্যাসোসিয়েট হিসেবে যাঁরা কাজ করবেন, তাঁদের ক্ষেত্রে হয়ত গোটা দেশের বিভিন্ন স্থানে ভ্রমণ করতে হতে পারে। তাই যাঁরা আবেদন করবেন, তাঁরা সব রকম ভাবে উল্লিখিত পদে কাজ করার জন্য শারীরিক এবং মানসিক ভাবে প্রস্তুত কিনা, সেই বিষয়টি বিবেচনা করে নেওয়া প্রয়োজন রয়েছে।