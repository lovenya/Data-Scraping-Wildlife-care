রাত হতেই ফের সেনা ছাউনির ভিতরে ঢুকে পড়ল হাতির দল। রেতির জঙ্গল থেকে আসা হাতির দল সোমবার রাত সাড়ে ১০টা নাগাদ বিন্নাগুড়ি সেনা ছাউনির ভিতরে ঢুকে পড়ে বলে জানা গিয়েছে। সেনা ছাউনির ক্যান্টিনের সামনেই ঘুরে বেড়াচ্ছিল তারা। তা দেখে সেনা জওয়ান এবং সেখানরকার অন্যান্য কর্মীরা হাতিদের উদ্দেশে খাবারও ছুড়ে দিয়েছেন। বনদফতর সূত্রে খবর, হাতির দল প্রায়শই রেতির জঙ্গল থেকে কখনও বিন্নাগুড়ি সেনাছাউনি, কখনও কারবালা চা-বাগানে ঢুকে পড়ছে। অতিবৃষ্টির কারণে জঙ্গলের একাধিক জায়গায় জল জমে রয়েছে। সম্ভবত সে জন্যই হাতির দল খোঁজ করছে উঁচু জায়গার। তা করতেই গিয়েই বিন্নাগুড়ি সেনাছাউনিতে চলে আসছে। প্রতি বছর বর্ষাকালে হাতির দলের আনাগোনা লক্ষ্য করা যায় বিন্নাগুড়িতে। বনদফতর সূত্রে জানা গিয়েছে, উত্তরবঙ্গে যত গুলি হাতিদের করিডোর রয়েছে, তার মধ্যে ন’টি অতি স্পর্শকাতর করিডোর রয়েছে। এ গুলির মধ্যে অন্যতম বিন্নাগুড়ি সেনা ছাউনি। বিন্নাগুড়ি বন্যপ্রাণী স্কোয়াডের রেঞ্জার শুভাশিস রায় বলেছেন, ‘‘ডুয়ার্সে এখন অনেক হাতি রয়েছে। বিশেষ করে মরাঘাট এবং রেতির জঙ্গল দিয়ে প্রায় ১০০ থেকে ১৫০ হাতির একটি দল নিয়মিত যাতায়াত করছে। সেই দলটিই কখনও কখনও বিন্নাগুড়ি সেনাছাউনির ভিতরে ঢুকে পড়ে। কারণ সেই জায়গাটা নিরিবিলি এবং সেখানে তাদেরকে কেউ বিরক্ত করে না।’’