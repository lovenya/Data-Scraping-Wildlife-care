প্রায় আড়াই ঘণ্টার লড়াই শেষে তাকে যখন উদ্ধার করা গেল, তার শরীর তখন কাঁপছে। মুখে বাঁধা চেন শক্ত করে কামড়ে ধরা। উদ্ধারকারীরা কোলে করে নীচে নামাবেন কি, ভয়ে ছটফট করতে থাকায় তাকে তখন বাগে আনাই দায়। দু’দিন আটকে থাকার পরে শুক্রবার সকালে বেহালার শীলপাড়ার নির্মীয়মাণ মেট্রো স্টেশন থেকে উদ্ধার করা হল একটি কুকুরকে। পরে স্থানীয় পশু চিকিৎসালয়ে নিয়ে গিয়ে শুশ্রূষা করানোর পরে তাকে রাস্তায় ছেড়ে দেওয়া হয়। স্থানীয় বাসিন্দারা জানাচ্ছেন, মেট্রো স্টেশনের ওই অংশ থেকে দু’দিন ধরে কুকুরের চিৎকার শুনতে পাচ্ছিলেন তাঁরা। একটি কুকুর আটকে রয়েছে বলে খবর যায় গৌতম মিত্র নামে এক পশু অধিকার-রক্ষা কর্মীর কাছে। তাঁর সঙ্গেই এ দিন কুকুরটিকে উদ্ধার করতে যান সুকান্ত সেন এবং প্রান্তিক চট্টোপাধ্যায় নামে আরও দু’জন। ডাকা হয় দমকলকেও। সকাল ন’টা থেকে টানা দু’ঘণ্টা কুকুর উদ্ধারের চেষ্টা চালান দমকল এবং ওই উদ্ধারকারীরা। প্রান্তিক জানান, কুকুরটি মেট্রোর নির্মীয়মাণ স্টেশনের মধ্যে এমন ভাবে ঢুকে পড়েছিল যে, চেন বা হাত বা়ড়ানো যাচ্ছিল না। সে ক্ষেত্রে ভয়ে দোতলা সমান উচ্চতা থেকে কুকুরটি লাফ দিতে পারত। দমকল অবশ্য সেই আশঙ্কা থেকেই মেট্রোর সামনে ত্রিপল পেতে নিরাপত্তার ব্যবস্থা করে। উদ্ধারকারীরা ঝুঁকি নিতে চাননি। এর পরে কুকুরটি যে অংশে ঢুকেছিল, সেখানে নামেন গৌতম। মিনিট কয়েক কুকুরটির সঙ্গে সময় কাটিয়ে তাকে খেতে দেওয়া হয়। এর পরে কুকুরের মুখে চেন বেঁধে টেনে তোলা হয় উপরে। প্রান্তিক বলেন, ‘‘উপরে তোলার পরেই প্রাথমিক চিকিৎসা শুরু করে দিই আমরা। দু’দিন ধরে না খেয়ে ওখানে আটকে ছিল। এখন একদম সুস্থ।’’ গৌতম বলেন, ‘‘বাজির আওয়াজেই হয়তো কুকুরটি ভয়ে ওখানে ঢুকে গিয়েছিল। বাঁচাতে পেরেছি বলে ভাল লাগছে।’’