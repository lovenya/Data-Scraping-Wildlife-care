লাল রঙের স্যান্ড বোয়া সাপ। বিষহীন এই সাপ সচরাচর দেখতে পাওয়া যায় না। সেই মূল্যবান সাপ বিক্রি করতে এসে পুলিশের হাতে ধরা পড়ল পাঁচজন। তাঁদের মধ্যে তিনজন আবার অপ্রাপ্তবয়স্ক। রবিবার এই ঘটনা ঘটেছে মধ্যপ্রদেশের নরসিংহগড়ে। তাঁদের গ্রেফতার করা হয়েছে। পুলিশ জানিয়েছে, মধ্যপ্রদেশের সেহোর জেলা থেকে লাল স্যান্ড বোয়া সাপটিকে এনেছিলেন অভিযুক্তরা। নরসিংহগড় বাস স্ট্যান্ডে দাঁড়িয়ে তাঁরা যখন মোবাইলে সাপটিকে বিক্রির জন্য দরাদরি করছিলেন তখন তা শুনতে পায় পুলিশেরই ইনফর্মার। তাঁর কাছে খবর পেয়েই নরসিংহগড়ের পুলিশ এসে গ্রেফতার করে তাঁদেরকে। কৈলাস ভরদ্বাজ নামের এক পুলিশ অফিসার বলেছেন, ‘‘ইনফর্মারের কাছে খবর পেয়ে আমরা স্পটে পৌঁছে যাই। পবন নগর ও শ্যাম গুজরারের কাছে থাকা ব্যাগ থেকে ওই সাপ উদ্ধার হয়। আরও তিন জন নাবালক তাঁদের সঙ্গেই ছিল। সেহোর জেলা থেকে তাঁরা সাপটিকে এনেছিল বিক্রির উদ্দেশ্যে। তাঁদের বিরুদ্ধে ওয়াইল্ড লাইফ প্রোটেকশন আইনে মামলাও দায়ের করা হয়েছে।’’ আন্তর্জাতিক বাজারে এই সাপের দাম প্রায় এক কোটি ২৫ লক্ষ টাকা বলেও জানিয়েছেন ওই পুলিশ অফিসার। স্যান্ড বোয়া সাপ খুবই বিরল প্রজাতির। ওষুধ, কসমেটিক তৈরির কাজে ব্যবহৃত হয় এটি। আরও পড়ুন: চেম্বারে রাধা-কৃষ্ণের ছবি কেন? চিকিৎসককে ‘নিল ডাউন’ করিয়ে শাস্তি বজরং দলের আরও পড়ুন: হানি ট্র্যাপ-চরবৃত্তি রুখতে স্মার্টফোন নিষিদ্ধ করল ভারতীয় নৌসেনা