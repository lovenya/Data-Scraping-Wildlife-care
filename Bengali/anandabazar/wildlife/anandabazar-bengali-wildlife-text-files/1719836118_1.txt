এ একেবারে উলটপুরাণ! হরিণ আর সিংহীর যুদ্ধ। বেশ কিছু ক্ষণ চলল বেদম হুটোপুটি। তার পর আচমকাই দেখা গেল ‘ছেড়ে দে মা কেঁদে বাঁচি’ অবস্থা  সিংহীর। হরিণকে ছেড়ে সে সোজা ঝাঁপ দিল জলে। বেশ খানিক ক্ষণ সেখানে থেকে ঠাণ্ডা হওয়ার পর সে ধীরে ধীরে উঠে এল পারে। তবে তখনও তার হাবে ভাবে আতঙ্ক। পিছন ফিরে কয়েক ঝলক দেখে নিল প্রতিদ্বন্দ্বীকে। তার পর ধীর পায়ে ছাড়ল এলাকা। এই গোটা ঘটনাটির একটি ভিডিয়ো সম্প্রতি ইনস্টাগ্রামে পোস্ট করা হয়েছিল ‘দ্য ডার্ক সাইড অফ নেচার’ নামে একটি অ্যাকাউন্ট থেকে। সেটি ইতিমধ্যেই ভাইরাল হয়ে ছড়িয়ে পড়েছে ইন্টারনেটে। ভিডিয়োর হরিনটি অ্যান্টিলোপ গোত্রের। এই অ্যান্টিলোপের সিং হয় অত্যন্ত মজবুত এবং পেঁচানো। ওই সিংয়ের আঘাতেই সিংহীটিকে ঘায়েল করতে দেখা যায় হরিনটিকে। ভিডিয়োটি ইতিমধ্যেই ১০ লক্ষ বার দেখা হয়ে গিয়েছে। ৭২হাজারের বেশি লাইক পড়েছে তাতে। ভিডিয়োয় দেখা যাচ্ছে, জল খেতে ব্যস্ত অ্যান্টিলোপটিকে আচমকাই পিছন দিক থেকে আক্রমণ করে সিংহী। অ্যান্টিলোপটি হাল না ছেড়ে ক্রমাগত লড়ে যায়। সিং দিয়ে আঘাতও করতে থাকে। তাতেই জখম হয়ে তাকে ছেড়ে পালায় সিংহীটি। ভিডিয়োটি দেখে অনেকেই অনেকরকম প্রতিক্রিয়া দিয়েছেন। এক ব্যবহারকারী লেখেন, ওই সিং যে সিংহীর শরীরটা ফুঁটো করে দেয়নি, ওর ভাগ্য ভাল।