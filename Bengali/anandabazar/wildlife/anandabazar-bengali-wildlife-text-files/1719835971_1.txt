জলের কুমির না কি জঙ্গলের হাতি— কে বেশি শক্তিশালী! সম্প্রতি দুই বলশালীর লড়াইয়ের একটি ভিডিয়ো নেটমাধ্যমে ছড়িয়ে পড়েছে। তাতে দেখা যাচ্ছে প্রমাণ মাপের একটি কুমিরকে জলে নেমে অবলীলায় পিষে মারছে একটি হাতি। গোটা ঘটনাটির এক মিনিট ৪০ সেকেন্ডের একটি ভিডিয়ো প্রকাশ্যে এসেছে। ভিডিয়োটিতে দেখা গিয়েছে র্শুঁড়ে কুমিরটির লেজ ধরে জলের মধ্যে আছড়ে ফেলছে হাতিটি। তার পর কুমিরের শরীরের উপর দু’পা তুলে দাঁড়িয়ে পিষে দিচ্ছে তাকে। ভিডিয়োটির শেষ দিকে হাতির সঙ্গে লড়াই করতে করতে একটা সময়ে নিস্তেজ হয়ে পড়তে দেখা যায় কুমিরটিকে। পরে কুমিরটি মারা যায়।


আফ্রিকার জাম্বিয়ায় ঘটনাটি ইউটিউবে প্রকাশ করে একটি ইউটিউব চ্যানেল। আফ্রিকার জঙ্গলের বন্যপ্রাণীদের ভিডিয়ো নিয়মিত ইউটিউবে পোস্ট করেন এই ইউটিউব চ্যানেলটি। এই ভিডিয়োটি পোস্ট হওয়ার পর থেকে ১১ লক্ষ বার দেখা হয়ে গিয়েছে। ভিডিয়োর বিবরণে ঘটনাটি সবিস্তারে জানিয়েছে ইউটিউব চ্যানেলটি। লিখেছে, ‘হাতি স্বভাবে শান্ত। কিন্তু সন্তানের নিরাপত্তার প্রশ্নে ভয়ঙ্কর হয়ে উঠতে পারে। এ ক্ষেত্রেও তা-ই হয়েছে। কুমিরটি হস্তিশাবকটির জন্য ওত পেতেছিল। মা হাতি বুঝতে পেরে তৎক্ষণাৎ কুমিরটিকে আক্রমণ করে।


ইউটিউব চ্যানেলটি জানিয়েছে, তাদের হাতে এ ধরনের ভিডিয়ো আগে কখনও এসে পৌঁছয়নি। বিরল মুহূর্তটি ক্যামেরায় বন্দি করেছেন হ্যানস হেনরিক হার নামের এক আলোকচিত্রী। চ্যানেলটি জানিয়েছে, ভিডিয়োর হাতিটির দাঁত নেই। তবে কুমিরকে আক্রমণের জন্য তার ওজনই যথেষ্ট ছিল। বিপুল ওজনের ভার সহ্য করতে পারেনি কুমিরটি।