উত্তর ২৪ পরগনার হাড়োয়া এলাকায় বুধবার অভিযান চালিয়ে একটি ধনেশ পাখি উদ্ধার করল ‘কেন্দ্রীয় বন্যপ্রাণ অপরাধ দমন ব্যুরো’ (ডব্লিউসিসিবি) এবং রাজ্য বন দফতরের যৌথ বাহিনী। গ্রেফতার করা হয়েছে ঘটনার সঙ্গে জড়িত দুই পাচারকারীকে। ডব্লিউসিসিবি-র পূর্বাঞ্চলীয় ডিরেক্টর অগ্নি মিত্র আনন্দবাজার অনলাইনকে জানিয়েছেন, নির্দিষ্ট খবরের ভিত্তিতে উত্তর ২৪ পরগনার বনবিভাগের বারাসত রেঞ্জ অফিসের বনকর্মীদের সহায়তায় এই অভিযান হয়। গোপালপুর এলাকার ভবানীপুর-লেবুতলা থেকে ধনেশ-সহ গ্রেফতার করা হয় বাইক আরোহী দুই পাচারকারীকে। অগ্নি বলেন, ‘‘ধৃত শ্যামল অধিকারী (৪৩) এবং সুব্রত অধিকারী (২২) হাড়োয়া এলাকার বাসিন্দা। তারা কোনও সংগঠিত পাচারচক্রের সঙ্গে জড়িত কি না, তা জানতে তদন্ত চলছে।’’ তিনি জানান, উদ্ধার হওয়া ধনেশটি ‘ইন্ডিয়ান পাইড হর্নবিল’ প্রজাতির। উত্তরবঙ্গ-সহ হিমালয়ের তরাই অঞ্চল এবং পার্শ্ববর্তী রাজ্য ওড়িশার সিমলিপাল জাতীয় উদ্যানে এই প্রজাতির ধনেশের দেখা মেলে। উত্তর ২৪ পরগনার বিভাগীয় বনাধিকারিক (ডিএফও) নিরঞ্জিতা মিত্র জানিয়েছেন, ধৃত দুই ব্যক্তিকে বুধবার বসিরহাট আদালতে তোলা হলে বিচারক জেল হেফাজতের নির্দেশ দেন।