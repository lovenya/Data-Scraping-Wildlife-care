দুই বিশালাকার সাপের লড়াইয়ের একটি ভিডিয়ো সম্প্রতি ছড়িয়ে পড়েছে সোশ্যাল মিডিয়ার বিভিন্ন প্ল্যাটফর্মে। তা দেখে চমকে যাচ্ছেন নেটাগরিকরা। ইন্ডিয়ান ফরেস্ট সার্ভিসের অফিসার সুশান্ত নন্দা নিজের টুইটার হ্যান্ডল থেকে শুক্রবার সকালে আপলোড করেছেন সেই ভিডিয়ো। আপলোড করার কয়েক ঘণ্টার মধ্যেই তা দেখেছেন পাঁচ হাজার টুইটার ব্যবহারকারী। ওই সাপ দু’টিকে র‍্যাট স্নেক বলে চিহ্নিত করেছেন তিনি। ভিডিয়োতে দেখা যাচ্ছে, একটি সরু জলাশয়ের দু’পাশে ফার্নের ঝোপঝাড়। জলে থাকা সাপ দু’টি জল থেকেই লড়াই করতে করতে উঠে এল ফার্নের ঝোপে। সেখানেই চলছে তাদের মধ্যে যুদ্ধ। ৪২ সেকেন্ডের সেই ভিডিয়োতে একটানা লড়েই যাচ্ছে সাপ দু’টি। দেখুন সেই ভিডিয়ো— Rat snakes combat for dominance. 
Two male fighting to define their territory & defend their mate. pic.twitter.com/FVn2FIXHte ইন্ডিয়ান ফরেস্ট সার্ভিসের ওই অফিসার জানিয়েছেন, এলাকার উপর নিজের কর্তৃত্ব বজায় রাখতেই লড়াইয়ে মেতেছে পুরুষ সাপ দু’টি। এই লড়াই দেখে নিজেদের অনুভূতি ব্যক্ত করছেন নেটাগরিকরা। তবে এই সাপের লড়াই কোথায় হয়েছে, সে ব্যাপারে কিছু জানা যায়নি।