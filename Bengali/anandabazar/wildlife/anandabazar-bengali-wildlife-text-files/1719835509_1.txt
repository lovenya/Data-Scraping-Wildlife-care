বিলুপ্তপ্রায় প্যাঙ্গোলিন বাজেয়াপ্ত করল কেন্দ্রীয় বন্যপ্রাণ অপরাধ দমন শাখা। শুক্রবার তারা রাজ্য বন বিভাগের সঙ্গে যৌথ ভাবে ওই অভিযান চালায়। শুক্রবার সন্ধ্যায় ভবানীপুর এলাকার রানি শঙ্করী লেন থেকে দু’টি প্যাঙ্গোলিন বাজেয়াপ্ত করার পাশাপাশি আন্তঃরাজ্য বন্যপ্রাণী পাচার চক্রের দুই চাঁই-সহ ছ’জনকে গ্রেফতারও করা হয়েছে। কেন্দ্রীয় বন্যপ্রাণ অপরাধ দমন শাখার আঞ্চলিক সহ-অধিকর্তা অগ্নি মিত্র (পূর্বাঞ্চল) শনিবার জানান, ধৃত দুই চাঁইয়ের নাম সুপ্রিয় মাঝি ও সইদ আবিবুল হোসেন। তাদের বাড়ি হাওড়ার বাগনানে। যে আরও চার জন ধরা পড়েছে, তাদের নাম পার্থ দাস, শাহনওয়াজ মোল্লা, কৃষ্ণা দাস ও জয়লাল গোলদার। তাদের বাড়ি বাগনান, চৌবাগা ও বেহালা চৌরাস্তায়। এ দিন ধৃতদের আলিপুর আদালতে হাজির করানো হয়। সরকারি কৌঁসুলি সৌরীন ঘোষাল জানান, আবিবুল ও সুপ্রিয়র ১১ সেপ্টেম্বর পর্যন্ত কেন্দ্রীয় বন্যপ্রাণ অপরাধ দমন শাখার হেফাজতে রাখতে নির্দেশ দেওয়া হয়। অন্যদের জেল হেফাজত হয়েছে।