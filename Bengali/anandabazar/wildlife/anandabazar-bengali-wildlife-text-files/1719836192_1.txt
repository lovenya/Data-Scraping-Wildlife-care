জি-২০ সম্মেলনের একগুচ্ছ কর্মসূচির জন্য সাজ সাজ রব উত্তরপ্রদেশের আগরায়। ফেব্রুয়ারি থেকে অগস্টের মধ্যে ডজনখানেক কর্মসূচির জন্য আগরায় পা রাখবেন সম্মেলনে আমন্ত্রিত অতিথিরা। তারই প্রস্তুতিতে তাজমহলের আশপাশের এলাকা থেকে ৫০০ বাঁদর এবং পথকুকুর ধরতে উদ্যোগী হয়েছে আগরা নগরনিগমের কর্মীরা। মঙ্গলবার তাজমহল এবং দুশেরা ঘাট সংলগ্ন এলাকা পরিদর্শন করেন আগরা শহরের কমিশনার অমিত গুপ্ত, জেলাশাসক নবনীত সিংহ চহাল এবং পুলিশ কমিশনার প্রীতিন্দর সিংহ। আগামী মাসে ওই এলাকাগুলিতে সম্মেলনের অতিথিরা পা রাখবেন। তারই প্রস্তুতিতে চূড়ান্ত তৎপরতা শুরু হয়েছে পুরনিগমে। পুরনিগমের কমিশনার নিখিল টিকারাম ফুন্ডে শুক্রবার বলেছিলেন, ‘‘জি-২০ সম্মেলনের আমন্ত্রিতরা আগরা শহরে আগামী মাসে আসবেন। তার আগে শহর জুড়ে পথকুকুরদের ধরা হচ্ছে। এর পর তাজমহলের আধ কিলোমিটারের মধ্যে এলাকায় নজরদারি চালানো হবে। যাতে তাজমহলের আশপাশ থেকে পথকুকুরদের সরিয়ে দেওয়া যায়।’’ মঙ্গলবার পুরনিগমের কমিশনার জানিয়েছেন, বন দফতরের থেকে আগরার ১০,০০০ বাঁদর ধরার অনুমতি চেয়েছিলেন তাঁরা। তবে তার বদলে ৫০০টি বাঁদর ধরার অনুমতি পেয়েছেন। তিনি বলেন, ‘‘বাঁদরদের ধরতে তাজমহলের আশপাশে ফাঁদ পাতা হয়েছে। এ কাজে স্বেচ্ছাসেবী সংগঠনেরও সাহায্য নেওয়া হচ্ছে।’’