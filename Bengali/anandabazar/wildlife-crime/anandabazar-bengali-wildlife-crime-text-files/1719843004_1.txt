দাউদ ইব্রাহিম ঘনিষ্ঠ ব্যবসায়ী রিয়াজ ভাটিকে গ্রেফতার করল মুম্বই পুলিশ। তোলাবাজির অভিযোগে সোমবার ওই ব্যবসায়ীকে পশ্চিম আন্ধেরি এলাকা থেকে গ্রেফতার করেছে মুম্বই পুলিশের তোলাবাজ দমন শাখা। সংবাদ সংস্থা সূত্রে জানা গিয়েছে, ভারসোভা থানায় রিয়াজের বিরুদ্ধে অভিযোগ দায়ের করা হয়েছিল। ভারসোভা এলাকার এক ব্যবসায়ী অভিযোগ করেন যে, তাঁকে হুমকি দেওয়া হয়। সেই সঙ্গে ৩০ লক্ষ টাকার একটি গাড়ি ও নগদ ৭.৫ লক্ষ টাকা তাঁর থেকে চাওয়া হয় বলেও অভিযোগ। এই ঘটনায় এফআইআর দায়ের করা হয়। সেই অভিযোগের ভিত্তিতেই দাউদ-ঘনিষ্ঠ ওই ব্যবসায়ীকে গ্রেফতার করেছে পুলিশ। এফআইআরে নাম রয়েছে দাউদ-ঘনিষ্ঠ ছোটা শাকিল ও শাকিলের আত্মীয় সালিম ফ্রুটেরও। পুলিশ সূত্রে খবর, অতীতে একাধিক অভিযোগের ভিত্তিতে গ্রেফতার করা হয়েছিল রিয়াজকে। জোর করে জমি দখল, গুলি চালানোর মতো একাধিক অভিযোগ ছিল তাঁর বিরুদ্ধে। ২০১৫ ও ২০২০ সালে ভুয়ো পাসপোর্ট ব্যবহার করে দেশ ছেড়ে পালানোর ছক কষেছিলেন বলেও রিয়াজের বিরুদ্ধে অভিযোগ রয়েছে। ধৃতকে মঙ্গলবার আদালতে পেশ করা হবে। প্রসঙ্গত, মুম্বই বিস্ফোরণের ঘটনায় জড়িত দাউদ ইব্রাহিম। ঘটনার পর থেকে পলাতক ‘ডন’। তাঁকে ধরতে চেষ্টার কসুর করেননি গোয়েন্দারা। কিন্তু এখনও অধরা তিনি। দাউদের একাধিক ঘনিষ্ঠকে পাকড়াও করেছে পুলিশ।