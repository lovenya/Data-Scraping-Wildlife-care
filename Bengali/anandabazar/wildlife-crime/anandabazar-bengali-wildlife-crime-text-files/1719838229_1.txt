মৎস্যজীবীর জালে আটকেছিল মোটরবাইক। খবর পেয়ে পুলিশ এসে ওই পুকুরের কিছুটা দূরে খাল থেকে এক যুবকের পচাগলা দেহ উদ্ধার করে। বাইকটি ছিল শেখ রফিজউদ্দিন (৩০) নামে ওই যুবকেরই। শনিবার রাত থেকে নিখোঁজ ছিলেন ফলতার বৈকুন্ঠপুরের বাসিন্দা রফিজ। তাঁর দেহ উদ্ধারের পরে ভাই গিয়াসউদ্দিন থানায় খুনের অভিযোগ করেন বৌদি রাবেয়া বিবি ও হাফিজুল শেখকে। রাবেয়ার সঙ্গে হাফিজুলের সম্পর্কের জেরেই এই খুন বলে তাঁর দাবি। মঙ্গলবার রাতে রামনগরের তারাগঞ্জ গ্রাম থেকে পুলিশ গ্রেফতার করেছে দু’জনকে। জেরায় ধৃতেরা খুনের কথা কবুল করেছে বলেও দাবি করেছেন তদন্তকারীরা। প্রেমঘটিত কারণেই এই খুন বলে অনুমান পুলিশের। ধৃতদের বুধবার ডায়মন্ড হারবার আদালতে তোলা হলে বিচারক ৭ দিনের পুলিশি হেফাজতের নির্দেশ দেন। বছর দশেক আগে তারাগঞ্জের বাসিন্দা রাবেয়ার সঙ্গে বিয়ে হয়েছিল চটকলের ঠিকা শ্রমিক রফিজের। বিয়ের পর থেকে তিনি শ্বশুরবাড়িতে থাকতেন। তাঁদের এক ছেলে। নানা কারণে স্বামী-স্ত্রীর বনিবনা ছিল না। বছর তিনেক আগে শ্বশুরবাড়ি ছেড়ে বৈকুন্ঠপুরে নিজের বাড়িতে চলে আসেন রফিজ। পরে বিবাহ বিচ্ছেদের মামলা করে রাবেয়া। সেই মামলা এখনও চলছে। পুলিশ জানিয়েছে, শনিবার বিকেলে ভাইঝির বিয়ের নিমন্ত্রণ করতে তারাগঞ্জ গ্রামে এক আত্মীয়ের বাড়িতে যাবেন বলে বেরিয়েছিলেন রফিজ। রাতে ফেরেননি। পর দিন বিষয়টি পুলিশকে জানানো হয়। পুলিশ জানিয়েছে, মঙ্গলবার দুপুরে বাইকটি উদ্ধার হওয়ার পরে ঘটনাস্থল থেকে কিছুটা দূরে একটি ডোবায় উলু ঘাস চাপা দেওয়া অবস্থায় রফিজের দেহ মেলে। তাঁর-মাথায় ও ডান হাতে আঘাতের চিহ্ন ছিল। রফিজের ভাই গিয়াস বলেন, ‘‘আমার মেয়ের বিয়ের নিমন্ত্রণপত্র দিতে গিয়েছিল ভাই। সন্ধ্যা ৬টা নাগাদ ফোন করেছিলাম। জানিয়েছিল, নৈনানে এক বন্ধুর সঙ্গে রয়েছে। আমার সন্দেহ হয়। তার কিছুক্ষণ পর থেকেই ফোন বন্ধ হয়ে যায়।’’ পুলিশ জানতে পেরেছে, হাফিজুলও ঠিকা শ্রমিকের কাজ করে। সেই সূত্রে রফিজের সঙ্গে আলাপ। তাঁর বাড়িতেও যেত হাফিজুল। রাবেয়ার সঙ্গে ঘনিষ্ঠতা গড়ে ওঠে বলে দাবি পরিবারের। তা নিয়ে স্বামী-স্ত্রীর মধ্যে অশান্তি ছিল। গিয়াসের অভিযোগ, পথের কাঁটা তুলে ফেলতেই ভাইকে খুন করেছে রাবেয়া ও তার প্রেমিক।