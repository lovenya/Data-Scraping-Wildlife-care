আবার বোমাবাজির অভিযোগ উঠল দক্ষিণ ২৪ পরগনার নরেন্দ্রপুরে। সোমবার গভীর রাতে বোমা ফাটার শব্দ শুনতে পান বলে দাবি করেছেন স্থানীয়েরা। মঙ্গলবার সকালে এলাকা থেকে তিনটি বোমা উদ্ধার করা হয়েছে। এই ঘটনায় স্বাভাবিক ভাবেই আতঙ্কে বাসিন্দারা। পুলিশ সূত্রের খবর, নরেন্দ্রপুর থানা এলাকায় গড়িয়া স্টেশনের কাছে নবপল্লিতে সোমবার রাতে বোমাবাজির ঘটনা ঘটেছে। স্থানীয়দের দাবি, রাত ২টো ৩০ মিনিট থেকে ২টো ৪০ মিনিটের মধ্যে বোমাবাজি হয়। বিশ্বকাপে ব্রাজিল ও পর্তুগালের খেলা থাকায় সেই আনন্দে কেউ হয়তো বাজি পুড়িয়েছেন— প্রথমে এমনটাই ভেবেছিলেন স্থানীয়দের একাংশ। তবে শব্দ তীব্র হওয়ায় তাঁদের সন্দেহ হয়। সকালে এলাকায় গিয়ে স্থানীয়েরা বুঝতে পারেন, খেলার সঙ্গে ওই শব্দের কোনও সম্পর্ক নেই। রাতে যে বোমাবাজি হয়েছে, তা দুষ্কৃতীদেরই কান্ড। রাস্তায় তিনটি বোমা পড়ে থাকতে দেখেন তাঁরা। এর পরে খবর দেওয়া হয় পুলিশকে। ঘটনাস্থলে পুলিশ এসে ওই তিনটি বোমা উদ্ধার করে নিয়ে যায়। ঘটনা প্রসঙ্গে নিলয় চক্রবর্তী নামে এক স্থানীয় বাসিন্দা মঙ্গলবার জানিয়েছেন, সোমবার রাতে বিকট শব্দে তাঁর ঘুম ভেঙে গিয়েছিল। প্রথমে তিনি ভেবেছিলেন, কেউ হয়তো বাজি পুড়িয়েছেন। তবে শব্দের তীব্রতা বেশি হওয়ায় সন্দেহ হয় তাঁর। পরে সকালে গিয়ে দেখেন, রাস্তায় বোমা পড়ে রয়েছে। নিলয়ের অভিযোগ, দুর্গাপুজোর সময়েও ওই এলাকায় দুষ্কৃতীদের দাপট দেখা গিয়েছিল। পুজোমণ্ডপে আগুন লাগানো হয়েছিল। তবে ক্লাবের সদস্যদের তৎপরতায় বড়সড় দুর্ঘটনার হাত থেকে রেহাই পাওয়া গিয়েছিল। ইদানীং এলাকায় বাইকবাহিনীর দাপট বাড়ছে বলেও ওই বাসিন্দার অভিযোগ। এর আগে গত শুক্রবার বিকেলে নরেন্দ্রপুরের দাসপাড়ায় নাবালকদের লক্ষ্য করে বোমা ছোড়ার অভিযোগ উঠেছিল দুষ্কৃতীদের বিরুদ্ধে। ওই ঘটনায় পাঁচ নাবালক জখম হয়েছিল। স্থানীয়দের অভিযোগ, বোমা ছুড়েই চম্পট দেয় দুষ্কৃতীরা। তাদের মুখ ঢাকা ছিল। ওই এলাকায় একটি ঘরে বোমা রাখা ছিল। তা দেখে ফেলাতেই নাবালকদের লক্ষ্য করে দুষ্কৃতীরা বোমা ছোড়ে বলে অভিযোগ। ওই ঘটনার তদন্তে নেমে সাত জনকে গ্রেফতার করেছে পুলিশ। এর মধ্যেই আবার নরেন্দ্রপুরে বোমাবাজির ঘটনায় আতঙ্ক ছড়াল এলাকায়। বছর ঘুরলেই রাজ্যে পঞ্চায়েত ভোট। তার আগে রাজ্যের বিভিন্ন প্রান্তে বোমাবাজি ও বোমা উদ্ধারের ঘটনা প্রকাশ্যে আসছে। সেই তালিকায় যুক্ত হয়ে গেল দক্ষিণ ২৪ পরগনার নরেন্দ্রপুরের নাম।