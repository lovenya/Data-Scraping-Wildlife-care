বন্ধুর ছোড়া গুলিতে জখম হলেন বিএসএফের এক সাব-ইনস্পেক্টর। গুলি চালানোর অভিযোগে গ্রেফতার করা হয়েছে বিএসএফ জওয়ানের ওই বন্ধুকে। ঘটনাটি দক্ষিণ পশ্চিম দিল্লির নাজফগড়ের। ঠিক কী ঘটেছে? পুলিশ সূত্রে জানা হিয়েছে, সন্দীপ কুমার নামে বিএসএফের ওই সাব-ইনস্পেক্টর নাজফগড়ের গোপালনগরে বাসিন্দা। শনিবার রাতে শ্যালক অঙ্কুশ, ভাগ্নে রবি ও সহবাগ নামে এক বন্ধুর সঙ্গে গাড়িতে করে বেরিয়েছিলেন সন্দীপ। দ্বারকা এলাকায় তাঁরা গাড়িতে করে ঘোরাফেরা করছিলেন। সহবাগের কাছে গুলিভর্তি পিস্তল ছিল। তিনি মত্ত অবস্থায় ছিলেন বলে অভিযোগ। গাড়িতে ঘোরাফেরা করার সময় আচমকাই গুলি চালান সহবাগ। গুলি লাগে সন্দীপের। জখম অবস্থায় সন্দীপকে হাসপাতালে ভর্তি করানো হয়। এই প্রতিবেদন লেখা পর্যন্ত তাঁর এখনও বয়ান রেকর্ড করতে পারেনি পুলিশ। জানা গিয়েছে, সন্দীপ ঝাড়খণ্ডে কর্মরত। হাসপাতাল সূত্রে গুলি চালানোর খবর পায় পুলিশ। এর পরই সহবাগকে গ্রেফতার করা হয়। তাঁর বিরুদ্ধে ভারতীয় দণ্ডবিধির ৩০৭ ধারায় মামলা রুজু করা হয়েছে।