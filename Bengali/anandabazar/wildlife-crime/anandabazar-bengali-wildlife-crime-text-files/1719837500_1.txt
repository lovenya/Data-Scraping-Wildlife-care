দলিতদের অপর অত্যাচারের হারে সব থেকে এগিয়ে বিজেপি শাসিত পাঁচ রাজ্য। গুজরাতের ভোটের আগে জাতীয় ক্রাইম রেকর্ডস ব্যুরোর রিপোর্টে সামনে আসা এই তথ্য বিরোধীদের হাতে নতুন করে অস্ত্র তুলে দিল। ২০১৪ থেকে ২০১৬ সালের মধ্যে পাওয়া তথ্য অনুযায়ী, তফসিলি জাতির উপর অত্যাচারের হারে সব থেকে শীর্ষে রয়েছে যে পাঁচটি রাজ্য, সেগুলিতে হয় বিজেপি সরাসরি শাসন করছে অথবা শরিকদের সঙ্গে মিলে শাসন ক্ষমতায় রয়েছে। তফসিলি জাতির উপর অত্যাচারে হারে সব থেকে এগিয়ে মধ্যপ্রদেশ। প্রতি এক লক্ষ জনসংখ্যায় অপরাধের কতগুলি ঘটনা ঘটেছে, তার ভিত্তিতেই এই হার স্থির হয়। মধ্যপ্রদেশে ২০১৪ সালে দলিতদের উপর অত্যাচারের ৩২৯৪টি ঘটনা সামনে এসেছে। ২০১৫-র ৩৫৪৬টি ও গত বছরে ৪৯২২ টি ঘটনা বুঝিয়ে দিয়েছে, রাজ্যে তফসিলি জাতির উপর অত্যাচার বেড়েই চলেছে। মধ্যপ্রদেশের পরেই তালিকায় জায়গা করেছে রাজস্থান, গোয়া ও বিহার। অপরাধ চিত্র • দেশে সার্বিক অপরাধের শীর্ষে উত্তরপ্রদেশ। শহরের মধ্যে দিল্লি • সবচেয়ে বেশি খুনের ঘটনা উত্তরপ্রদেশে। তার পরে বিহার • জাল টাকা উদ্ধারে তৃতীয় পশ্চিমবঙ্গ। ২.৩২ কোটি উদ্ধার • সম্পত্তির ঝামেলা সব চেয়ে বেশি হয় দিল্লিতে • সবচেয়ে বেশি অস্ত্র উদ্ধার হয়েছে উত্তরপ্রদেশে • দাঙ্গা ও ডাকাতি কমেছে ৫ শতাংশ ও ৪.৫ শতাংশ হারে নরেন্দ্র মোদীর রাজ্য গুজরাতে কয়েক বছরে উনা থেকে শুরু করে বিভিন্ন এলাকায় দলিতদের উপর অত্যাচারের বিভিন্ন ঘটনা সামনে এসেছিল। যা নিয়ে দেশজুড়ে তোলপাড় হয়। দলিতদের একজোট করে রাজ্য রাজনীতিতে সামনে এসেছেন জিগ্নেশ মেবাণীর মতো যুব নেতারা। জাতীয় ক্রাইম রেকর্ডস ব্যুরোর রিপোর্ট দেখাচ্ছে, দলিতদের উপর অত্যাচারে দেশের রাজ্যগুলির মধ্যে পঞ্চমে গুজরাত। সে রাজ্যে ২০১৪ থেকে এমন ঘটনা বেড়েই চলেছে। ওই সময়ে রাজ্যে গো-রক্ষার নামে তান্ডবের একাধিক ঘটনা দেশের রাজনীতিকে উত্তপ্ত করে তুলেছিল। রিপোর্টে তার ছাপও আছে। সেখানে ২০১৫-র তুলনায় ২০১৬ সালে তফসিলি জাতির উপর অত্যাচারের ঘটনা সাড়ে পাঁচ শতাংশ বেড়েছে। তবে উত্তরপ্রদেশ যে হেতু বড় রাজ্য, তাই সংখ্যার নিরিখে দলিতদের উপর সব থেকে বেশি অত্যাচারের ঘটনা সেখান থেকেই সামনে এসেছে।