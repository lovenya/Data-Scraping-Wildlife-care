গাড়ি লিজ়ে ভাড়া খাটাতে গিয়ে প্রতারণার শিকার হলেন চিৎপুর থানা এলাকার কাশীপুর রোডের এক ব্যক্তি। পুলিশ জানিয়েছে, পেশায় তথ্যপ্রযুক্তি সংস্থার কর্মী অভিষেক কুমার নামে ওই ব্যক্তি রবিবার একটি অভিযোগে জানান, কয়েক দিন আগে তিনি গাড়ির চালক লাগবে বলে বিজ্ঞাপন দিয়েছিলেন। বিজ্ঞাপন দেখে এক যুবক যোগাযোগ করেন ও জানান তিনিই গাড়িটি লিজ়ে নেবেন ও চালাবেন। অভিযোগকারীর দাবি, দু’জনের মধ্যে চুক্তি হয়, ওই যুবক গাড়ি চালিয়ে মাসে ১০ হাজার টাকা দেবেন। এর পরেই ওই যুবক অভিষেকের গাড়ি নিয়ে চলে যান বলে অভিযোগ। অভিষেকের অভিযোগ, ওই যুবক গাড়ি নিয়ে যাওয়ার কয়েক দিন পরে ফের তাঁর কাছে এসে জানান, তাঁর এক পরিচিত গাড়ি বিক্রি করতে চাইছেন। অভিষেক চাইলে কম দামে তিনি ব্যবস্থা করে দেবেন। মাত্র ৯০ হাজার টাকায় গাড়ি পাচ্ছেন দেখে অভিষেক কাগজপত্র দেখে গাড়িটি কিনেও নেন। পুলিশ জানায়, কিছু দিনের মধ্যেই তাঁর কাছে কৃষ্ণকান্ত রাওয়াত নামে এক ব্যক্তি ফোন করেন। তিনি অভিষেকের গাড়িটি কিনেছেন বলে দাবি করেন। নিজের নামে করার জন্য কৃষ্ণকান্ত অভিষেকের কাছে গাড়ির কাগজ চান। তাঁর গাড়ি বিক্রি হয়ে গেছে জেনে অভিষেক ঘাবড়ে যান এবং তিনি কোনও গাড়ি বিক্রি করেননি বলে কৃষ্ণকান্তকে জানান। কিন্তু কৃষ্ণকান্ত গাড়ির নম্বর জানিয়ে দাবি করেন, তিনি দেড় লক্ষ টাকায় গাড়িটি কিনেছেন। এর পরেই অভিষেক ওই যুবককে ফোন করেন। তবে ফোন বন্ধ ছিল। প্রতারণার শিকার হয়েছেন বুঝে অভিষেক পুলিশের দ্বারস্থ হন। পুলিশ রবিবার অমিত সর্দার নামে ওই যুবকের এক সহযোগীকে ডোমজুড় থেকে গ্রেফতার করেছে। পুলিশ জানিয়েছে, এই চক্রটি ইতিমধ্যেই ১০-১২টি গাড়ি এ ভাবে নিয়ে বিক্রি করে দিয়েছে। ওই যুবকের খোঁজ করছে পুলিশ।