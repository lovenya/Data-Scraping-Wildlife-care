লিভ-ইন সঙ্গীর গায়ে আগুন ধরিয়ে দেওয়ার অভিযোগ। হাসপাতালে মৃত্যু হল তরুণীর। অভিযুক্ত যুবককে আটক করেছে পুলিশ। ঘটনাটি দিল্লির আমন বিহার এলাকার। অভিযুক্তের নাম মোহিত। পুলিশ জানিয়েছে, মৃত তরুণী স্বামীকে ছেড়ে এসে গত ৬ বছর ধরে তাঁর সঙ্গে লিভ-ইন সম্পর্কে থাকছিলেন। তাঁদের এক সন্তানও রয়েছে। সম্প্রতি মাদক সেবন নিয়ে মোহিতের সঙ্গে প্রেমিকার বচসা হয়। তার জেরে প্রেমিকার গায়ে আগুন ধরিয়ে দেন তিনি। তরুণীর পরিবারের সদস্যদের বয়ানের ভিত্তিতে মোহিতের বিরুদ্ধে খুনের মামলা রুজু করেছে পুলিশ। অভিযোগপত্রে পরিবার জানিয়েছে, গত ১০ ফেব্রুয়ারি রাতে তরুণী জানতে পারেন, মোহিত বন্ধুদের বাড়িতে মাদক সেবন করছেন। তিনি এর বিরোধিতা করেন। মোহিত ক্রুদ্ধ হন। দু’জনের মধ্যে শুরু হয় বচসা। অভিযোগ, এর পরেই তরুণীর গায়ে তারপিন তেল ঢেলে দেন মোহিত। তার পর আগুন ধরিয়ে দেন। গুরুতর আহত অবস্থায় তরুণীকে দিল্লির এসজিএম হাসপাতালে ভর্তি করা হয়েছিল। পরে সেখান থেকে সফদরজং হাসপাতালে স্থানান্তরিত করা হয়। অবস্থার অবনতি হলে তাঁকে পাঠানো হয় এইমসের ট্রমা কেয়ার সেন্টারে। কিন্তু শেষ রক্ষা হয়নি। পোড়া ক্ষত নিয়ে টানা ১০ দিন লড়াই করার পর সোমবার মৃত্যু হয় তাঁর। পুলিশ জানিয়েছে, তরুণীর বয়স ২৮ বছর। তিনি একটি জুতোর কারখানায় শ্রমিক হিসাবে কাজ করতেন। তাঁর বয়ান রেকর্ড করার জন্য হাসপাতালে গিয়েছিল পুলিশ। কিন্তু তরুণী কিছু বলার মতো অবস্থাতেই ছিলেন না।