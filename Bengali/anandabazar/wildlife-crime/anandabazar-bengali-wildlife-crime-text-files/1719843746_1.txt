সাড়ে ৩ বছরের কন্যাকে ধর্ষণের পর খুন করার অভিযোগ উঠল তার মায়ের লিভ-ইন সঙ্গীর বিরুদ্ধে। ঘটনাটি পশ্চিম বেঙ্গালুরুর কামাক্ষীপাল্য এলাকার। বৃহস্পতিবার এই ঘটনার কথা প্রকাশ্যে এসেছে। পুলিশ সূত্রে খবর, গত সোমবার বাড়িতে অচৈতন্য অবস্থায় কন্যাকে দেখতে পান ওই মহিলা। সঙ্গে সঙ্গে তাকে হাসপাতালে নিয়ে যান তিনি। সেখানে চিকিৎসকরা শিশুকন্যাকে মৃত বলে ঘোষণা করেন। শিশুটির ময়নাতদন্ত করানো হয়। তাতে যৌন হেনস্থার প্রমাণ পাওয়া যায়। এর পরই পুলিশে অভিযোগ দায়ের করেন ওই মহিলা। তদন্তে নেমে মহিলার লিভ-ইন সঙ্গী ২২ বছরের এক যুবককে পাকড়াও করে পুলিশ। জেরায় ওই যুবক প্রথমে দাবি করেন যে, তাঁর প্যান্টে শিশুটি মলত্যাগ করায় তাকে মারধর করেছেন। মহিলা পরে অভিযোগ করেন, তাঁর কন্যাকে ধর্ষণের পর খুন করেছেন লিভ-ইন সঙ্গী। পুলিশ জানিয়েছে, কয়েক বছর আগে স্বামীর সঙ্গে ছাড়াছাড়ি হয় মহিলার। তার পর থেকে কন্যাকে নিয়ে আলাদা থাকতেন তিনি। ২২ বছরের ওই যুবকের সঙ্গে সম্পর্কে জড়ান মহিলা। তাঁরা এক সঙ্গেই থাকতেন। ওই যুবক মাদকাসক্ত। কয়েক মাস আগে চাকরি ছাড়েন তিনি। তাঁর বিরুদ্ধে ভারতীয় দণ্ডবিধির ৩০২ ধারা এবং পকসো আইনে মামলা রুজু করেছে পুলিশ। কী কারণে খুন, তা খতিয়ে দেখা হচ্ছে বলে পুলিশ সূত্রে খবর।