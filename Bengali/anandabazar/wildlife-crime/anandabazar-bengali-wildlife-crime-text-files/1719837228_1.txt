নিজের মোবাইল থেকে নয়, ভুয়ো নাম-ঠিকানা দিয়ে নেওয়া অন্য একটি সিম দিয়ে, অন্য মোবাইল থেকে প্রেমিক অজিত রায়ের সঙ্গে কথাবার্তা চালাত মনুয়া মজুমদার। বারাসতে অনুপম সিংহ খুনের তদন্তে নেমে বৃহস্পতিবার এমনই জানতে পেরেছে পুলিশ। সে কারণেই স্ত্রী মনুয়ার সেই ফোনালাপের কথা কখনও জানতেই পারেননি অনুপম। পুলিশ জেনেছে, মনুয়ার আচার-আচরণ নিয়ে খুনের কিছু দিন আগে থেকেই সন্দিহান ছিলেন অনুপম। সোশ্যাল সাইটে মনুয়ার বন্ধুবান্ধব নিয়ে আপত্তিও করেছিলেন। তা থেকেই পুলিশের ধারণা, কিছু যে একটা ঘটতে চলেছে, তা আঁচ করেছিলেন অনুপম। তদন্তকারীরা জানান, খুন হওয়ার আগে পর্যন্ত কিছু দিন যাবৎ ফোনের সব কথাবার্তা রেকর্ড করে রাখতেন অনুপম। তদন্তে সেই কথোপকথনের সাহায্যও নিচ্ছে পুলিশ। অনুপমের তিনটি মোবাইলের মধ্যে অজিতের থেকে এখনও পর্যন্ত একটিই উদ্ধার করা গিয়েছে। পুলিশের অনুমান, খুনের পরের দিন বাকি দু’টি মোবাইল অন্য প্রমাণের সঙ্গে গঙ্গায় ফেলে দিয়েছে অজিত। পুলিশের দাবি, জেরায় অজিত জানিয়েছে, ফোনের সূত্রেই তার সঙ্গে আলাপ হয় মনুয়ার। মনুয়ার এক কাকা চিনতেন অজিতকে। এক দিন তিনি কোনও এক প্রয়োজনে মনুয়ার ফোন থেকে তাকে ফোন করেন। পরে মনুয়ার নম্বরে ফের ফোন করে অজিত। এ ভাবেই তাদের মধ্যে আলাপ জমে। তা গড়ায় ঘনিষ্ঠতায়। সেটি নিয়েও কিছুটা সন্দেহ হয়েছিল অনুপমের। পুলিশের ধারণা, অনুপমের সন্দেহের অবসান ঘটাতেই মনুয়া অন্য নামে সিম নিয়ে অজিতের সঙ্গে কথাবার্তা চালাতে থাকে। বৃহস্পতিবার হৃদয়পুরের তালপুকুরে অনুপমের স্মরণসভা করেন প্রতিবেশীরা। খুনিদের দৃষ্টান্তমূলক শাস্তির দাবিতে মোমবাতি মিছিলে হাঁটেন কয়েকশো মানুষ। ওই এলাকারই জাগৃহী মন্দির কমিটির সদস্য ছিলেন অনুপম। কমিটির সম্পাদক মণি শ্রীবাস্তব এ দিন বলেন, ‘‘প্রায়ই মন্দিরে আসতেন অনুপম। সব সময়ে মুখে হাসি লেগে থাকত। সেই ছেলেকে ক্ষতবিক্ষত অবস্থায় পড়ে থাকার দৃশ্যটা ভুলতে পারছি না।’’ এলাকাবাসীরা আরও জানান, পাড়ার দুর্গাপুজোয় বয়স্কদের অনুপম বলেছিলেন, ঘোড়ায় করে বিয়ে করতে যাব। দুর্গা ঠাকুরের মতো পাল্কি করে বউ আনব। সে ভাবেই মনুয়াকে বিয়ে করে এনেছিলেন অনুপম। সেই বউয়ের হাতেই অনুপমের এমন পরিণতি মানতে পারছেন না স্থানীয়েরা।