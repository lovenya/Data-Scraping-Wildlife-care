মাদক পাচারের অভিযোগে মা এবং ছেলেকে দোষী সাব্যস্ত করে ১০ বছরের সশ্রম কারাদণ্ড দিল আদালত। একই সঙ্গে তাদের এক লক্ষ টাকা জরিমানা করেছেন বিচারক। মঙ্গলবার ওই নির্দেশ দেন আলিপুরের জেলা ও অতিরিক্ত দায়রা বিচারক সুজয় সেনগুপ্ত। সাজাপ্রাপ্তদের নাম দীপ্তি দাস এবং বাপন দাস। পুলিশ জানিয়েছে, বেহালা, টালিগঞ্জ ও ঠাকুরপুকুর এলাকায় চরস এবং গাঁজার ব্যবসায় মূল কারবারি ছিল দীপ্তি ও বাপন। ২০১৫ সালের ১০ এপ্রিল কলকাতা গোয়েন্দা পুলিশের মাদক দমন শাখার অফিসারেরা বেহালা থেকে তাদের গ্রেফতার করেন। দীপ্তির কাছ থেকে উদ্ধার হয় আড়াই কিলোগ্রাম চরস এবং নগদ ২ লক্ষ ৮০ হাজার টাকা। ঘটনার চার মাসের মাথায় অভিযুক্তদের বিরুদ্ধে আদালতে চার্জশিট দেন তদন্তকারী অফিসার। গ্রেফতারের পর থেকে আলিপুর মহিলা সংশোধনাগারে রয়েছে দীপ্তি। বাপন রয়েছে প্রেসিডেন্সি জেলে। আদালত সূত্রের খবর, এই মামলায় ৯ জন সাক্ষীর বয়ান রেকর্ড করা হয়েছিল। তাঁরা মা-ছেলের বিরুদ্ধে সাক্ষ্য দিয়েছিলেন। প্রায় চার বছর শুনানি চলার পরে এ দিন আদালত ওই রায় দেয়। পুলিশ জানিয়েছে, দক্ষিণ কলকাতা এবং শহরতলিতে মাদক ব্যবসায় দীপ্তি ও তার ছেলে ছিল মূল চক্রী। বিভিন্ন যুবককে তারা এজেন্ট হিসেবে কাজে লাগাত। আদালতে পুলিশ দাবি করেছিল, নেপাল থেকে এক বিদেশি এজেন্টের মাধ্যমে চরস আসত দীপ্তি ও বাপনের কাছে। তাদের বিরুদ্ধে বিভিন্ন আদালতে একাধিক মামলাও চলছিল।