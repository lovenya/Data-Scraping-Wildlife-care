বহরমপুরে কলেজ ছাত্রী খুনে অভিযুক্ত সুশান্ত চৌধুরী বয়ান বদল করল তার আইনজীবীর সামনে। নিহত সুতপা চৌধুরীর সঙ্গে ভেঙে যাওয়া সম্পর্ক মেরামত করতে মাঝেমধ্যেই মালদহ থেকে সে মুর্শিদাবাদে আসত বলে তার আইনজীবীকে জানিয়েছে সুশান্ত। ঘটনার দিন সুতপাকে তার খুন করার কোনও পরিকল্পনা ছিল না বলেও দাবি করেছে সে। তার দাবি, ২০২১ সালের ডিসেম্বরে সুতপার বাবা, মা ও ক্লাবের ছেলেরা সুতপার সঙ্গে সম্পর্ক থাকায় তাকে মারধর করেছিলেন। তারপর থেকেই আত্মরক্ষায় সে নিজের কাছে ছুরি ও ‘খেলনা’ পিস্তল রাখত। যদিও উল্লেখ্য, পুলিশি হেফাজতে থাকাকালীন সুশান্ত তদন্তকারীদের জানিয়ে ছিল, সুতপাকে খুনের উদ্দেশ্যেই ঘটনার দিন পনেরো আগে থেকে সে বহরমপুরের একটি মেসে থাকতে শুরু করেছিল। আগামিকাল, বুধবার সুশান্তকে আদালতে হাজির করানোর কথা পুলিশের। তার আগে সোমবার সুশান্তের সঙ্গে বহরমপুর সংশোধনাগারে গিয়ে দেখা করেন তার আইনজীবী পীযূষকান্তি ঘোষ। জেলা আইনি পরিষেবা কর্তৃপক্ষ (ডালসা) তাঁকেই সুশান্তের আইনজীবীর দায়িত্ব দিয়েছে। এ দিন পীযুষের সঙ্গে ছিলেন আরেক আইনজীবী জয়া সরকার ও ‘ডালসা’র দুই প্রতিনিধি ভাগ্যধর দাস কর্মকার ও নবীন রায়। সংশোধনাগারের এক কল্যাণ কর্মকর্তা-সহ আইনজীবীরা সুশান্তর সঙ্গে এক ঘণ্টা পাঁচ মিনিট আলাদা ভাবে কথা বলেন। পীযূষকান্তি বলেন, “ওর হয়ে আদালতে লড়াইয়ের প্রস্তুতি হিসেবে আলাদা ভাবে কথা বলা প্রয়োজন ছিল। সে জন্য সংশোধনাগারে গিয়েছিলাম।” তিনি আরও বলেন, “সুতপার সঙ্গে ছিন্ন হয়ে যাওয়া সম্পর্ক জোড়া লাগাতে সুতপার বাবা-মাকে এড়িয়ে বহরমপুরে মাঝেমধ্যেই আসত সুশান্ত। খুন করার উদ্দেশ্য তার ছিল না। এখন সে এমএসসি’র দ্বিতীয় বর্ষের পরীক্ষা দিতে চাইছে। পুলিশ ওর রেজিস্ট্রেশন সিজ় করেছে। ওই পরীক্ষা দিতে চাওয়ার লিখিত আবেদন যাতে মুখ্য বিচারবিভাগীয় আদালতে পাঠানো হয়, তার জন্য সংশোধনগার কর্তৃপক্ষকে অনুরোধ করেছি। তাঁরা সেই আশ্বাস দিয়েছেন।” সংশোধনাগার সূত্রে খবর, সুশান্তর মা ছেলের সঙ্গে ইতিমধ্যে দেখা করেছেন।  এ দিন তার মামা আসেন দেখা করতে। সংশোধনাগারে সুশান্তকে একটি বিশেষ সেলে রাখা হয়েছে। সেখানে গল্পের বই, সংবাদপত্র রাখা থাকে। সুশান্ত নিয়মিত সংবাদপত্র পড়ে, টিভি দেখে। সেলের বাইরে মোতায়েন কারারক্ষীদের সঙ্গে গল্প করে আর ঘুমিয়ে তার অধিকাংশ সময় কাটছে। সূত্রের আরও দাবি, গল্পগুজবের ফাঁকে সে সুতপার সঙ্গে সম্পর্কের কথা প্রহরীদের বলেছে। গত ২ মে খুন হন সুতপা।