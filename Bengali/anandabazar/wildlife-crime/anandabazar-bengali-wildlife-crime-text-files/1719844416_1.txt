৩২ বছরের পুরনো খুনের মামলায় দোষী সাব্যস্ত হলেন জেলবন্দি গ্যাংস্টার তথা উত্তরপ্রদেশের পাঁচ বারের বিধায়ক মুখতার আনসারি। সোমবার আনসারির বিরুদ্ধে রায় দিয়েছে বারাণসীর সাংসদ-বিধায়ক আদালত। নব্বইয়ের দশকে উত্তরপ্রদেশের কংগ্রেস নেতা তথা প্রাক্তন বিধায়ক অজয় রাইয়ের ভাই অবধেশ রাইকে খুনের মামলা চলছিল আনসারির বিরুদ্ধে। ১৯৯১ সালের ৩ অগস্ট বারাণসীতে অজয়ের বাড়ির সামনে গুলিতে ঝাঁঝরা হয়ে গিয়েছিলেন অবধেশ। ওই খুনের নেপথ্যে আনসারি ছাড়াও ভীম সিংহ, প্রাক্তন বিধায়ক আব্দুল কলিম এবং রাকেশ নায়েক-সহ আরও দু’জনের নামে এফআইআর করেছিলেন অজয়। ঘটনার সময় আনসারি বিধায়ক পদে না থাকলেও রাজনৈতিক ক্ষমতায় বলীয়ান হতে শুরু করেছিলেন বলে দাবি। দীর্ঘ দিন ধরে চলা এই মামলায় শুনানি শেষ হয়েছিল ১৯ মে। সোমবারই আনসারির সাজা শোনানো হতে পারে বলে সংবাদমাধ্যম সূত্রে খবর। ইতিমধ্যেই অপহরণ করে খুনের অন্য একটি মামলায় ১০ বছরের কারাদণ্ডের সাজা কাটছেন উত্তরপ্রদেশের ‘বাহুবলী’ বিধায়ক আনসারি।