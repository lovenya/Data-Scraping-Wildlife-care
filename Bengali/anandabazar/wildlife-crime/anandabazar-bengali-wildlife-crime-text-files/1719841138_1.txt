অন্যের তথ্য হাতিয়ে তা নিজের প্রচার কাজে ব্যবহারের অভিযোগ উঠল ভোট কুশলী প্রশান্ত কিশোরের বিরুদ্ধে। বুধবার রাতে বিহারের পাটলিপুত্র থানায় তাঁর নামে চুরির অভিযোগ জানান শাশ্বত গৌতম নামে এক ব্যক্তি। শাশ্বত পেশায় ‘কনটেন্ট ডেভেলাপার’। তিনি কংগ্রেসের ‘ডেটা অ্যানালিটিক কোঅর্ডিনেটর’ হিসাবে কাজ করেন। বিহারের পূর্ব চম্পারণের বাসিন্দা শাশ্বত গত বছর কংগ্রেসে যোগ দেন। গত সপ্তাহে বিহারে ‘বাত বিহার কি’ নামে প্রচারে প্রশান্ত কিশোর তাঁর তথ্য চুরি করেছেন বলে থানায় অভিযোগ করেছেন তিনি। পাটলিপুত্র থানার আধিকারিক কমলেশ্বর প্রসাদ সিংহ জানিয়েছেন, অভিযোগে শাশ্বত তাঁর পুরনো সহযোগী ওসামার নামও নিয়েছেন। তাঁর অভিযোগ অনুযায়ী, যে তথ্য প্রশান্ত কিশোর হাতিয়েছেন, তা বানানোর সময় ওসামা তাঁর সঙ্গেই কাজ করতেন। ফলে ওসামা বিষয়টি খুব ভাল ভাবে জানতেন। পরবর্তী কালে শাশ্বত এবং ওসামার কাজের দুনিয়া আলাদা হয়ে যায়। ওসামা বর্তমানে প্রশান্ত কিশোরের সঙ্গে কাজ করেন। ওসামাই ওই তথ্য প্রশান্ত কিশোরের কাছে ফাঁস করেছেন বলে অভিযোগ শাশ্বতের। আরও পড়ুন: খাঁ খাঁ করছে খাজুরি খাস, মানুষ পালাচ্ছে দলে দলে শাশ্বতের অভিযোগের ভিত্তিতে ভারতীয় দণ্ডবিধির ৪২০ (প্রতারণা ও অসততা) এবং ৪০৬ (বিশ্বাসভঙ্গ) ধারায় মামলা দায়ের করা হয়েছে প্রশান্তের বিরুদ্ধে।