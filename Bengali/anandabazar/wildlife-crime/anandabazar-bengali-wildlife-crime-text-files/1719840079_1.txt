গ্রেটার নয়ডায় পুলিশের সঙ্গে গুলিযুদ্ধের পরে ধরা পড়ল মহম্মদ আখলাককে পিটিয়ে খুনে অভিযুক্ত হরি ওম। তবে আখলাক মামলায় আগেই জামিন পেয়েছে সে। কিন্তু গাজ়িয়াবাদে তার বিরুদ্ধে অন্তত চারটি ডাকাতি ও অবৈধ ভাবে সম্পত্তি দখলের মামলা রয়েছে বলে জানিয়েছে পুলিশ। পুলিশ জানিয়েছে, গত কাল রাতে গ্রেটার নয়ডায় সামানা খালের কাছে এক অপরাধীর গতিবিধির খবর পায় পুলিশ। হরি ওম পুলিশকে দেখেই মোটরবাইকে উঠে পালানোর চেষ্টা করে। পুলিশ চ্যালেঞ্জ করতেই গুলি ছোড়ে সে। পুলিশের পাল্টা গুলিতে জখম হয় ওই দুষ্কৃতী। তার কাছ থেকে একটি বেআইনি আগ্নেয়াস্ত্র ও গুলি পাওয়া গিয়েছে। হরির বিরুদ্ধে খুনের চেষ্টা ও বেআইনি অস্ত্র রাখার নতুন মামলা দায়ের করেছে পুলিশ। ২০১৫ সালে দাদরিতে পিটিয়ে খুন করা হয় মহম্মদ আখলাককে। হরি-সহ সেই ঘটনায় অভিযুক্ত ১৮ জনই জামিন পেয়েছে। তাদের মধ্যে কয়েক জন লোকসভা ভোটের আগে যোগী আদিত্যনাথের সভাতেও হাজির ছিল।