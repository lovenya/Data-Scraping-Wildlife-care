এক গ্রাহকের অ্যাকাউন্ট থেকে অন্যত্র সরানো হয়েছে তিন কোটিরও বেশি টাকা। বিধাননগর সাইবার থানায় এমনই অভিযোগ করেছিলেন একটি বেসরকারি ব্যাঙ্কের কর্তৃপক্ষ। তদন্তে নেমে সোমবার রাতে খড়দহ থেকে এক ব্যক্তিকে গ্রেফতার করেছে পুলিশ। ধৃতের নাম সমীরণ সাহা। মঙ্গলবার তাকে বিধাননগর আদালত ছ’দিনের পুলিশি হেফাজতের নির্দেশ দেয়। পুলিশ সূত্রের খবর, ৩০ জুন ওই অভিযোগ দায়ের করেন ব্যাঙ্ক কর্তৃপক্ষ। তদন্তে নেমে পুলিশ জানতে পারে, ওই ব্যাঙ্কের বাগুইআটি শাখার এক গ্রাহকের অজান্তে তাঁর অ্যাকাউন্ট থেকে তিন কোটিরও বেশি টাকা বিভিন্ন অ্যাকাউন্টে সরানো হয়েছে। তদন্তকারীদের অনুমান, ঘটনার পিছনে একটি চক্র জড়িত। যার অন্যতম মাথা সমীরণ। কিন্তু কী ভাবে গ্রাহকের অজান্তে এত টাকা সরানো হল? তদন্তে পুলিশ জেনেছে, কোনও ভাবে ওই গ্রাহকের ব্যাঙ্ক সংক্রান্ত তথ্য জোগাড় করেছিল অভিযুক্ত। এর পরে নিজেকে সেই গ্রাহক হিসেবে পরিচয় গিয়ে ব্যাঙ্কের সঙ্গে যোগাযোগের জন্য আসল গ্রাহকের মোবাইল নম্বর (যেখানে ব্যাঙ্কের তরফে এসএমএস যায়) এবং ইমেল পাল্টে দেয় সে। পরে একটি অ্যাপের সাহায্যে বিভিন্ন অ্যাকাউন্টে টাকা সরায়। একাধিক অ্যাকাউন্টে ঘনঘন বড় অঙ্কের টাকা যাওয়ায় সন্দেহ হয় ব্যাঙ্ক কর্তৃপক্ষের। তদন্তকারীদের বক্তব্য, যে হেতু মোবাইল নম্বর বদলানো হয়েছে, তাই আসল গ্রাহক টাকা সরানোর কথা জানতেও পারেননি। ঘটনায় চিন্তায় পড়েছেন অন্য গ্রাহকেরা। তাঁদের বক্তব্য, অ্যাকাউন্টের তথ্য সুরক্ষিত থাকছে না। কী ভাবে ওই গ্রাহকের তথ্য পেল অভিযুক্ত যুবক, তা খতিয়ে দেখা হচ্ছে বলে জানিয়েছে পুলিশ। তাদের অনুমান, সমীরণ  একা নয়। তার সঙ্গে আরও কেউ এই ঘটনায় জড়িত। তাঁদের সম্পর্কে খোঁজ পেতে ধৃতকে দফায় দফায় জিজ্ঞাসাবাদ করা হচ্ছে।