বাড়ির জলের ট্যাঙ্কের ঢাকনা খুলে রাখা ছিল। রান্না করছিলেন মা পার্বতী তালুকদার। বাড়ির উঠোনেই খেলছিল পার্বতীর ১৫ মাসের ছেলে অর্পিত। খানিকক্ষণ পরে ছেলের কোনও সাড়া শব্দ না পেয়ে রান্না ঘর থেকে বেরিয়ে উঠোনে ছেলের খোঁজ করেন পার্বতী। কিন্তু কোথায় ছেলে! বাইরে যাওয়ার দরজা বন্ধ। ঘরেও ছেলে নেই। শেষ পর্যন্ত খোঁজ করতে করতে ছেলের হদিশ মেলে উঠোনে থাকা জলের ট্যাঙ্কে। খোলা ট্যাঙ্কে পড়ে যাওয়া বল তুলতে গিয়ে সেখানে পড়েই জলে ডুবে মৃত্যু হল ওই শিশুর। সোমবার দুপুরে ঘটনাটি ঘটেছে পর্ণশ্রী থানা এলাকার আদর্শ নগরে। আরও পড়ুন: বাড়িতেই সমাধিস্থ করতে বলেছিল মা, বলছেন সল্টলেকের মৈত্র এই জলের ট্যাঙ্কেই পড়ে যায় অর্পিত। —নিজস্ব চিত্র। শিশুটিকে সঙ্গে সঙ্গে তুলে বিদ্যাসাগর হাসপাতালে নিয়ে গেলে সেখানে চিকিৎসকরা শিশুটিকে মৃত বলে ঘোষণা করেন।শিশুর বাবা, অমল তালুকদার পেশায় গাড়িচালক। তিনি জানান, উঠোনে থাকা ট্যাঙ্কে পুরসভার জল জমা হয়। কিন্তু বিদ্যুৎ খরচের ভয়ে তাঁরা পাম্পের জল তুলতেন না। ট্যাঙ্কের ঢাকনা খুলে বালতি দিয়ে জল তুলে ব্যবহার করতেন। ঢাকনা সাধারণত বন্ধই করে রাখতেন। কিন্তু কোনও কারণে এ দিন দুপুরে ঢাকনা বন্ধ করতে ভুলে যান কেউ। আর সেখান থেকেই এই ঘটনা। পর্ণশ্রী থানা থেকে পুলিশ ঘটনাস্থলে যায়। অস্বাভাবিক মৃত্যুর একটি মামলা শুরু হয়েছে। আরও পড়ুন: শুয়োর চুরির অভিযোগে ‘গণপিটুনি’ (কলকাতা শহরের রোজকার ঘটনা, কলকাতার আবহাওয়া, কলকাতার হালচাল জানতে চোখ রাখুন আমাদেরকলকাতাবিভাগে।)