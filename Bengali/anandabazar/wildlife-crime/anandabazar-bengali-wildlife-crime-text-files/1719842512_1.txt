ন্যাশনাল ক্রাইম রেকর্ডস বুরোর তথ্যের ভিত্তিতে অপরাধ কমানোর কৌশল খোঁজার উপরে জোর দিলেন কেন্দ্রীয় স্বরাষ্ট্রমন্ত্রী অমিত শাহ। সেই লক্ষ্য ছুঁতে রাজ্যগুলির তরফে যথাসময়ে তথ্য পাঠানো জরুরি বলেও মন্তব্য করেছেন তিনি। পশ্চিমবঙ্গ-সহ বিরোধী শাসিত একাধিক রাজ্য ন্যাশনাল ক্রাইম রেকর্ডস বুরোকে সময়ে তথ্য পাঠায় না বলে সংশ্লিষ্ট মহলের অভিযোগ রয়েছে। এর ফলে দেশের সামগ্রিক অপরাধের চিত্রটি বুঝতে সমস্যা হয়ে থাকে বলেই মত স্বরাষ্ট্র কর্তাদের। এই অবস্থা পাল্টানোর উপরে জোর দিয়ে আজ শাহ বলেন, ‘‘ন্যাশনাল ক্রাইম রেকর্ডস বুরোর কাছে থাকা তথ্যের ভিত্তিতে প্রত্যেক রাজ্যের উচিত, বছরের শুরুতেই অপরাধ কম করার লক্ষ্যে নিজেদের পরিকল্পনা তৈরি করা। যখন তারা সামগ্রিক ভাবে নিজেদের রাজ্যে বিগত বছরে ঘটে যাওয়া অপরাধ কমানোর পথে এগোবে, তখনই বুরোর তথ্যপঞ্জি বাস্তবে কাজে আসবে।’’ যত দিন যাচ্ছে, ততই আরও চৌকস হয়ে উঠছে অপরাধীরা। অপরাধে ব্যবহার হচ্ছে অত্যাধুনিক প্রযুক্তি। তাই অপরাধ দমনে আজ ফের এক বার বিভিন্ন গোয়েন্দা সংস্থার মধ্যে ‘রিয়েল টাইম বেসিস’-এ সমন্বয় সাধনে জোর দিয়েছেন শাহ। দেশে একাধিক গোয়েন্দা সংস্থা থাকলেও তাদের মধ্যে বাস্তব চলমান সময়ের প্রেক্ষিতে (রিয়েল টাইম) গোয়েন্দা তথ্য আদান-প্রদান হয় না বলে দীর্ঘদিন ধরে অভিযোগ রয়েছে। আজ ফের সেই খামতি দূর করার উপরে জোর দিয়েছেন শাহ। তিনি বলেন, ‘‘কেন্দ্রীয় স্বরাষ্ট্রসচিব প্রতিটি গোয়েন্দা সংস্থার প্রধানের সঙ্গে বৈঠকে সমন্বয় বাড়ানোর উপরে জোর দিন।’’ পারস্পরিক সমন্বয় বাড়াতে ক্রাইম অ্যান্ড ক্রিমিনাল ট্র্যাকিং নেটওয়ার্ক অ্যান্ড সিস্টেমস (সিসিটিএনএস) পোর্টালে সমস্ত অভিযোগ যাতে দায়ের করা হয়, তার উপরে জোর দিয়েছেন শাহ।