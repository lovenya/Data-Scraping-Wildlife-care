সমকামী ডেটিং অ্যাপে প্রতারণা চক্রের পর্দাফাঁস করল দিল্লি পুলিশ। শুক্রবার প্রতারণার অভিযোগে ৪ জনকে গ্রেফতার করা হয়েছে। দক্ষিণ পূর্ব দিল্লিতে সমকামী ডেটিং অ্যাপের মাধ্যমে প্রতারণার কারবার চালাত ২টি চক্র। অভিযোগ পাওয়ার পরই তদন্তে নেমে ধরপাকড় শুরু করে পুলিশ। একটি সমকামী ডেটিং অ্যাপে বিভিন্ন যুবকদের সঙ্গে ভাব জমাত ওই চক্রটি। তার পর ওই যুবকদের সঙ্গে দেখা করে লুটপাট চালানো হত বলে অভিযোগ। ধৃতদের কাছ থেকে ২টি মোবাইল ফোন উদ্ধার করা হয়েছে। ওই ২টি ফোনের সাহায্যেই ওই ডেটিং অ্যাপের মাধ্যমে প্রতারণার কারবার চালাতেন ধৃতরা। পুলিশ জানিয়েছে, সমকামী ডেটিং অ্যাপে অনেক যুবকই ওই চক্রের ফাঁদে পড়েছেন। অভিযুক্তদের সঙ্গে দেখা করার পর বা শারীরিক সম্পর্ক তৈরির পর যুবকদের থেকে টাকা তোলা হত বলে অভিযোগ। ভয়ে অভিযুক্তদের কথা মতো টাকাও দিতেন যুবকরা। অমর কলোনি থানা এলাকায় প্রথম এই ধরনের অভিযোগ দায়ের করা হয়েছিল। তার পর তদন্তে নেমেই ওই চক্রের পর্দাফাঁস করে পুলিশ। ধৃতরা হলেন অরুণ কুমার, বিশাল কোহলি, রাজেশ কুমার এবং অনুজ। তাঁরা সকলেই দিল্লির বাসিন্দা। এই চক্রে আর কেউ জড়িত রয়েছেন কি না, তার তদন্ত শুরু করেছে পুলিশ।