স্বামীকে কুঠার দিয়ে খুন করে দেহ পাঁচ টুকরো করলেন স্ত্রী। তার পর সেই দেহাংশগুলি ফেললেন খালের জলে। এমনই অভিযোগ উঠেছে উত্তরপ্রদেশের পিলিভিট এলাকায়। অভিযুক্ত মহিলাকে গ্রেফতার করা হয়েছে। শুক্রবার এই ঘটনার কথা প্রকাশ্যে এসেছে। পুলিশ সূত্রে খবর, নিহত রাম পাল (৫৫) শিবনগর এলাকার বাসিন্দা। তিনি কয়েক দিন ধরেই নিখোঁজ ছিলেন। থানায় নিখোঁজ ডায়েরি দায়ের করেন তাঁর পুত্র সোন পাল। অভিযুক্ত দুলারো দেবী কয়েক দিন ধরে রামের বন্ধুর সঙ্গে থাকছিলেন। তার পর নিজের গ্রামে ফিরে এসে পুত্রকে জানান যে, রাম নিখোঁজ। এর পরেই থানার দ্বারস্থ হন পুত্র। তদন্তে নেমে রামের স্ত্রীর আচরণ সন্দেহজনক লাগে পুলিশের। সেই মতো তাঁকে হেফাজতে নিয়ে জিজ্ঞাসাবাদ চালান তদন্তকারীরা। শেষে জিজ্ঞাসাবাদে ভাঙেন রামের স্ত্রী। খুন করার কথা স্বীকার করে নেন তিনি। পুলিশের দাবি, গত রবিবার রাম যখন ঘুমোচ্ছিলেন, সেই সময় খাটে তাঁকে বেঁধে কুঠার দিয়ে মেরে খুন করেন তাঁর স্ত্রী। দেহ লোপাটের জন্য তা ফেলা হয় খালে। রামের দেহাংশ উদ্ধারের জন্য ডুবুরির সাহায্য নেওয়া হচ্ছে। এই প্রতিবেদন লেখা পর্যন্ত তাঁর দেহাংশ উদ্ধার করা হয়নি। খাল থেকে রক্তমাখা পোশাক উদ্ধার করা হয়েছে। খুনের পর দেহ টুকরো করার ঘটনা নতুন নয়। গত বছরের শেষে দিল্লিতে শ্রদ্ধা ওয়ালকর হত্যাকাণ্ডের খবর প্রকাশ্যে এসেছিল। যে ঘটনায় শিউরে উঠেছিল দেশ। শ্রদ্ধাকে খুনের পর তাঁর দেহ টুকরো করার অভিযোগে গ্রেফতার করা হয়েছে লিভ-ইন সঙ্গী আফতাব আমিন পুনাওয়ালাকে।