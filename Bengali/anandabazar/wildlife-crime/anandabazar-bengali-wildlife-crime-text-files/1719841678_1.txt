শহরের দু’টি জায়গা থেকে গাঁজা ও হেরোইন উদ্ধার করল পুলিশ। বুধবার সকালে হরিদেবপুর থানা এলাকা থেকে ২১ কেজি গাঁজা এবং মঙ্গলবার রাতে গরফা থানা এলাকা থেকে ৩৫৫ গ্রাম হেরোইন উদ্ধার হয়েছে। হরিদেবপুরের ঘটনায় এক জনকে ও গরফার ঘটনায় তিন জনকে গ্রেফতার করা হয়েছে। ধৃতদের নাম বাদল মজুমদার, অখিল রায়, দেবাশিস মজুমদার ও অশোক দত্ত। তদন্তকারীরা জানান, মঙ্গলবার উত্তর ২৪ পরগনার বনগাঁর বাসিন্দা অখিল, দেবাশিস ও অশোক একটি গাড়িতে বনগাঁ থেকে গরফায় আসছিল এক ক্রেতাকে হেরোইন পৌঁছে দিতে। গোপন সূত্রে খবর পেয়ে লালবাজারের নার্কোটিক্স বিভাগের আধিকারিকেরা ই এম বাইপাসে টহল দিতে থাকেন। গাড়িটির নম্বর জানা ছিল তাঁদের। কালিকাপুরের কাছে ওই গাড়িটিকে দেখেই আটকান তাঁরা। চালক-সহ তিন জনকে রাস্তায় নামিয়ে শুরু হয় তল্লাশি। পাওয়া যায় হেরোইন। গ্রেফতার করা হয় তাদের। পুলিশ জানিয়েছে, এই ঘটনায় ধৃত অখিল রায় মাদকের পুরনো কারবারি। মাদক পাচারের অপরাধে কয়েক বছর জেলও খেটেছে সে। প্রাথমিক তদন্তে পুলিশের অনুমান, এই তিন জন বড়সড় কোনও পাচার-চক্রের সঙ্গে যুক্ত। পুলিশ জানিয়েছে, মাদকের এই ব্যবসার ম্যানেজার ছিল অশোক দত্ত। অশোকের ব্যবসা দেখভাল করত অখিল। পুলিশ গাড়িটি বাজেয়াপ্ত করেছে। অন্য দিকে, বুধবার সকালে হরিদেবপুর থানা এলাকার আমগাছিয়া থেকে এক যুবককে গ্রেফতার করেছেন গোয়েন্দারা। বাদল মজুমদার নামের ওই যুবকের কাছ থেকে ২১ কেজি গাঁজা বোঝাই একটি ব্যাগ মিলেছে। লালবাজারের এক কর্তা বলেন, ‘‘আমরা ধৃতদের প্রত্যেককে আলাদা আলাদা করে জিজ্ঞাসাবাদ করব। মাদক পাচার-কাণ্ডে ধৃতেরা যে চক্রের সঙ্গে যুক্ত, তাদের খুঁজে বার করতে হবে।’’