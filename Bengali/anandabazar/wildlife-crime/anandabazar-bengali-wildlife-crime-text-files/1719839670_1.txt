দলিতকে বিয়ে করায় নিজের মেয়ে-জামাইকে খুন করতে চাইছেন উত্তরপ্রদেশের এক বিজেপি বিধায়ক! সোশ্যাল মিডিয়ায় ভিডিয়ো শেয়ার করে এমনই বিস্ফোরক অভিযোগ করলেন তাঁরই মেয়ে। ওই ভিডিয়োয় বিধায়কের মেয়ের অভিযোগ, দলিতকে বিয়ে করার খেসারত দিতে হচ্ছে তাঁকে। নিজের বাবা-দাদাই গুন্ডা লাগিয়ে দিয়েছেন তাঁদের খুন করার জন্য। ২৩ বছরের ওই তরুণীর নাম সাক্ষী মিশ্র। উত্তরপ্রদেশের বরেলীর বিজেপি বিধায়ক রাজেশ মিশ্রের মেয়ে তিনি। সাক্ষীর অভিযোগ, ‘বাবার গুন্ডা’দের হাত থেকে প্রাণে বাঁচতে লাগাতার ‘পালিয়ে বেড়াতে’ হচ্ছে তাঁকে এবং তাঁর স্বামীকে। প্রশ্ন তুলেছেন, কিন্তু কত দিন আর পালিয়ে বাঁচা যায়? তাই এ বার ভিডিয়ো বার্তায় নিজের বাবাকেই সাবধান করতে চাইলেন ওই বিধায়ক-কন্যা। পাশাপাশি পুলিশি নিরাপত্তাও চেয়েছেন তিনি। ওই তরুণী পরিবারের বিরুদ্ধে গিয়ে নিজের পছন্দের অজিতেশ কুমার নামে এক জনকে বিয়ে করেছেন। গত বৃহস্পতিবার তাঁদের বিয়ে হয়। অজিতেশ দলিত পরিবারের ছেলে। সেখান থেকেই গন্ডগোলের শুরু। পাত্র দলিত হওয়ায় তাঁদের বিয়েটা মেনে নেয়নি সাক্ষীর পরিবার। এর পরেই বাবা রাজেশ মিশ্র ওরফে পাপ্পু ভারতৌল এবং ভাই ভিকি ভারতৌল স্বামী-সহ তাঁকে খুনের ছক কষেছেন বলে মারাত্মক অভিযোগ করেছেন সাক্ষী। পুরো অভিযোগটাই ভিডিয়ো বার্তার মাধ্যমে সোশ্যাল মিডিয়ায় শেয়ার করেছেন। BJP MLA from Bareilly, Rajesh Kumar Mishra alias Pappu Bhartaul's daughter has married a man of her choice. The BJP MLA is now after their life, has sent goons. His daughter has released this video requesting help! @Uppolice

Source: @saurabh3vedi

 pic.twitter.com/MLa9Sr13aA ওই ভিডিয়োয় তাঁকে বলতে শোনা গিয়েছে, ‘সম্মানীয় বিধায়ক পাপ্পু ভারতৌলজি (রাজেশ মিশ্রের ডাক নাম) এবং ভিকি ভারতৌলজি, দয়া করে এবার মেনে নিন, নিজেরা বাঁচুন এবং আমাদের শান্তিতে বাঁচতে দিন... আমি সত্যিই বিয়ে করেছি, ফ্যাশনের জন্য সিঁদুরটা পরিনি, বাবা আপনি যে রাজীব এবং রানার মতো নিজের কুকুর লাগিয়ে রেখেছেন আমাদের পিছনে, ওদের বলে দিন আমার মাথার উপর থেকে যদি জল সরে যায় তাহলে ওদের পুরো পরিবার জেলে যাবে। আমরা পালিয়ে পালিয়ে বিরক্ত হয়ে পড়েছি। আমাদের প্রাণের ঝুঁকি রয়েছে।’ এর পর সাক্ষী তাঁর বাবা আর ভাইকে অনুরোধ করেন যাতে তাঁর স্বামীর পরিবারকে আর বিরক্ত না করে গুন্ডারা। বলেন, ‘অভির (সাক্ষীর স্বামীর ডাক নাম) আত্মীয়দের বিরক্ত করা বন্ধ করে দিন, ওঁরা কিছু করেননি, যা কিছু করেছি আমি আর অভি করেছি। আমি খুশি থাকতে চাই, মুক্তি পেতে চাই... অভি আর অভির পরিবার মানুষই, জানোয়ার নয়, আমি ওদের সঙ্গে খুশিতে থাকব। তোমরাও শান্তিতে থাক, রাজনীতি করো। ভবিষ্যতে যদি আমার, অভি আর অভির পরিবারের কিছু ক্ষতি হয়, তার জন্য সম্পূর্ণ দায়ী হবে বাবা এবং রাজীব-রানা।’ আরও পড়ুন: উত্তরবঙ্গে লাগাতার বৃষ্টি, ধসে বন্যা পরিস্থিতি, যোগাযোগ বিচ্ছিন্ন সিকিম-ডুয়ার্সে বরেলীর যে নেতা-মন্ত্রীরা এই কাজে তাঁর বাবাকে সাহায্য করছেন তাঁদেরও সাক্ষী অনুরোধ করেছেন। তাঁরা যেন আর সাহায্য না করেন এমনটাই বলেছেন তিনি। অন্য একটি ভিডিয়োয় সাক্ষী পুলিশি নিরাপত্তার জন্যও অনুরোধ জানান। আরও পড়ুন: কর্নাটকের বিদ্রোহী বিধায়কদের আজই স্পিকারের সঙ্গে দেখা করতে বলল সুপ্রিম কোর্ট ভিডিয়োতে শুধুমাত্র সাক্ষীকেই দেখা গিয়েছে। সাক্ষী একটা গাড়িতে বসে রয়েছেন। আর তাঁর স্বামী অভি ওরফে অজিতেশ মোবাইল ফোনে ভিডিয়োটা শুট করছিলেন। তাঁর স্বামী কোনও মন্তব্য করেননি ভিডিয়োয়। বরেলীর ওই বিজেপি বিধায়কও ভিডিয়ো প্রসঙ্গে এখনও কোনও মন্তব্য করেননি। এবার শুধু খবর পড়া নয়, খবর দেখাও।সাবস্ক্রাইব করুনআমাদেরYouTube Channel - এ।