পণের দাবিতে পুত্রবধূ এবং তাঁর শিশুকন্যাকে পুড়িয়ে মারার অভিযোগ উঠল শ্বশুর-শাশুড়ির বিরুদ্ধে। আগুনে ঝলসে মৃত্যু হয়েছে ওই তরুণী এবং তাঁর ৩ বছর বয়সি মেয়ের। ঘটনাটি উত্তরপ্রদেশের সুলতানপুরের। মৃতের নাম লক্ষ্মী (২৫)। মায়ের সঙ্গে মৃত্যু হয়েছে মেয়ে ঋদ্ধিরও। অভিযোগ, বিয়ের পর থেকে পণের জন্য চাপ দেওয়া হত লক্ষ্মীকে। সম্প্রতি সেই অশান্তি চরমে পৌঁছয়। শ্বশুর এবং শাশুড়ি মিলে বধূর গায়ে আগুন ধরিয়ে দেন বলে অভিযোগ। শ্বশুরবাড়ির অন্যান্যরাও তাতে সঙ্গ দেন বলে দাবি লক্ষ্মীর পরিবারের। মেয়ে এবং নাতনিকে হারিয়ে থানায় এফআইআর দায়ের করেন লক্ষ্মীর মা বরফা দেবী। তিনি অভিযোগপত্রে জানিয়েছেন, ২০১৮ সালের ১২ মে অরবিন্দ চৌরাসিয়ার সঙ্গে বিয়ে হয়েছিল মেয়ে লক্ষ্মীর। বিয়ের পর থেকেই পণ বাবদ মোটা অঙ্কের অর্থ দাবি করেছিলেন শ্বশুরবাড়ির লোকজন। তা না দেওয়ায় লক্ষ্মীকে মারধরও করা হত বলে অভিযোগ। ৪ বছর ধরে তাঁর উপর পণের জন্য চাপ সৃষ্টি করা হত। এ ছাড়া আরও নানা কারণে অশান্তি লেগেই থাকত সংসারে। লক্ষ্মীর মৃত্যুর পর স্বামী অরবিন্দ-সহ শ্বশুরবাড়ির সকলের বিরুদ্ধে খুনের অভিযোগ দায়ের করা হয়েছে। ইতিমধ্যে অরবিন্দকে গ্রেফতারও করেছে পুলিশ। বাকি অভিযুক্তদের খোঁজ চলছে।