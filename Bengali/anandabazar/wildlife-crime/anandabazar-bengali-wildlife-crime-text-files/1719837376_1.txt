মিড ডে মিল, সর্বশিক্ষা মিশন-সহ বিভিন্ন প্রকল্পের কয়েক লক্ষ টাকা তছরুপে জগৎবল্লভপুর হাইস্কুলের প্রধান শিক্ষকের বিরুদ্ধে অবিলম্বে এফআইআর করার জন্য বিডিও-কে নির্দেশ দিল কলকাতা হাইকোর্ট। হাওড়া জেলা প্রশাসন সূত্রে খবর, হাইকোর্টের বিচারপতি দেবাংশু বসাক ২৩ অগস্ট ওই নির্দেশ দিয়েছেন। সেই নির্দেশকে চ্যালেঞ্জ করে হাইকোর্টের ডিভিশন বেঞ্চে আপিল মামলা করেছিলেন অভিযুক্ত প্রধান শিক্ষক। শুক্রবার, ২৫ অগস্ট সেই আপিল মামলা খারিজ করে দেয় বিচারপতি রাকেশ তিওয়ারি ও বিচারপতি মীর দারা শিকোর ডিভিশন বেঞ্চ। ওই স্কুলের পরিচালন কমিটির সভাপতি চিন্ময় দে বিশ্বাস শনিবার জানান, তছরুপের অভিযোগ ওঠায় প্রধান শিক্ষককে বরখাস্ত করা হয়েছিল। কিন্তু পরিচালন কমিটি বরখাস্তের সিদ্ধান্ত বাতিল করে স্কুলশিক্ষা পর্ষদ। এর বিরুদ্ধে হাইকোর্টে মামলা করে পরিচালন সমিতি। কমিটির আইনজীবী এক্রামূল বারি এ দিন জানান, ২০১৬ সালের সেপ্টেম্বর মাসে পর্যদের সিদ্ধান্ত খারিজ করে বিচারপতি বসাক জানিয়ে দেন, প্রধান শিক্ষক বরখাস্ত হয়েই থাকবেন। প্রধান শিক্ষকের বিরুদ্ধে জেলা স্কুল পরিদর্শক, জেলাশাসক, বিডিও-র কাছে একাধিক বার তছরুপের অভিযোগ জানায় পরিচালন কমিটি। আইনজীবী জানান, প্রধান শিক্ষকের বিরুদ্ধে প্রশাসন ব্যবস্থা না-নেওয়ায় পুনরায় বিচারপতি বসাকের আদালতে মামলা করে পরিচালন কমিটি। বিচারপতি বসাক বিডিও-কে নির্দেশ দেন, তছরুপের তদন্ত করে আদালতে রিপোর্ট জমা দিতে। বিডিও-র রিপোর্ট খতিয়ে দেখে বিচারপতি বসাক প্রধান শিক্ষকের বিরুদ্ধে এফআইআর করতে বলেন।