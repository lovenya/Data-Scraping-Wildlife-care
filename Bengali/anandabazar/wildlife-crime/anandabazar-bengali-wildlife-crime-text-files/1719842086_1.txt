বীরভূম জেলায় চুরি হওয়া ১৪টি মোটরবাইক উদ্ধার করল পুলিশ। পুলিশ জানিয়েছে, বাইকগুলির আনুমানিক বাজারদর ১০ লক্ষ টাকা। চুরির অভিযোগে এখনও পর্যন্ত ৩ জনকে গ্রেফতার করেছে পুলিশ। রবিবার দুবরাজপুর থানায় একটি সাংবাদিক বৈঠক করে বীরভূম জেলা পুলিশ সুপার নগেন্দ্রনাথ ত্রিপাঠী জানান, গোপন সূত্রে খবর পেয়ে জেলার বিভিন্ন এলাকায় অভিযান চালানো হয়। গত শনিবার থেকে রবিবার দুপুরের মধ্যে ওই বাইকগুলি উদ্ধার করে হয়েছে। তিনি বলেন, “বাইক চুরির বেশ কিছু অভিযোগ এসেছিল। সেই অভিযোগগুলির ভিত্তিতে আমার তদন্ত শুরু করি। চুরি যাওয়া বাইক নিয়ে আসার সয়ম এক ব্যক্তিকে আটক করা হয়। তাঁকে জিজ্ঞাসাবাদ করে বাইকগুলি উদ্ধার করা হয়েছে।” পুলিশ সুপারের দাবি, বাইকগুলির চুরির ঘটনায় একটি বড় চক্র জড়িয়ে রয়েছে। পুলিশ সূত্রে খবর, উদ্ধার হওয়া বাইকগুলির কিছু অংশ বদলে বীরভূমের বিভিন্ন এলাকায় বিক্রি করার চেষ্টা করা হচ্ছিল। এই ঘটনায় কোনও আন্তঃরাজ্য চক্র জড়িত কি না, তা খতিয়ে দেখছে পুলিশ।