ধর্ষণ বা খুনের মতো অপরাধ করলে অপরাধীদের মা-বাবাকেও শাস্তি দেওয়া উচিত বলে মনে করেন মধ্যপ্রদেশের এক বিজেপি বিধায়ক। রবিবার পড়ুয়াদের একটি মঞ্চে ভাষণ দিতে গিয়ে তাঁর দাবি, সন্তানের চারিত্রিক গঠনে মা-বাবার ভূমিকা রয়েছে। ফলে সন্তানের অপরাধের মা-বাবারও শাস্তি প্রাপ্য। যদিও এটা তাঁর ব্যক্তিগত মত। তবে সুযোগ পেলে এ নিয়ে আইন করতে চান তিনি। রবিবার ইনদওরে মেধাবী পড়ুয়াদের একটি সমাবেশে উপস্থিত ছিলেন সেখানকার বিজেপি বিধায়ক আকাশ বিজয়বর্গীয়। ঘটনাচক্রে, তিনি বিজেপির সর্বভারতীয় সাধারণ সম্পাদক কৈলাস বিজয়বর্গীয়র ছেলে। নিজের ভাষণে ইনদওরের বিধায়ক বলেন, ‘‘যদি কেউ ধর্ষণ করেন, তবে শুধু মাত্র তাঁকেই নয়, তাঁর মা-বাবাকেও অন্তত এক-দু’বছর জেলে পাঠানো উচিত।’’ এখানেই থামেননি বিধায়ক। তাঁর দাবি, ‘‘একই ভাবে, খুনের দায়ে যাঁরা জেলে রয়েছেন, তাঁদের মা-বাবাকেও দু’তিন বছরের জন্য কারাবাস দেওয়া উচিত।’’ কেন এই নিদান দিয়েছেন তিনি? বিধায়কের দাবি, ‘‘সন্তানের চরিত্র গঠন তথা তাঁকে সংস্কৃতিবান করে গড়ে তোলার পিছনে মা-বাবার অবদান রয়েছে। ফলে তাঁরা খারাপ কিছু করলে তাঁর দায় মা-বাবার উপরেই বর্তায়।’’ বিধায়কের এই ভাষণ ভাইরাল হতে দেরি হয়নি। আনন্দবাজার অনলাইন অবশ্য ওই ভিডিয়ো যাচাই করেনি।