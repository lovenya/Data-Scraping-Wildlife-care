বালিগঞ্জ থানা এলাকায় অপহরণের ঘটনায় অভিযুক্তদের গ্রেফতার করল পুলিশ। অপহরণে ব্যবহৃত গাড়ির ছবি দেখেই অভিযুক্তদের খোঁজ পেয়েছে পুলিশ। ধৃতেরা হলেন জিতেন্দ্র প্রসাদ, সোনপাল সিংহ সিসৌদিয়া, সতীন্দ্র সিংহ, মুন্না সিংহ, চন্দন কুমার পোদ্দার এবং প্রদীপ সিংহ। পুলিশ সূত্রে খবর, যে ব্যক্তিকে অপহরণ করা হয়েছিল তিনি শশীভূষণ দীক্ষিত। শশীভূষণ উত্তরপ্রদেশের গোরক্ষপুরের বাসিন্দা। প্রাথমিক তদন্তের পর পুলিশ জানতে পেরেছে, শশীভূষণ চাকরির ভুয়ো চক্রের সঙ্গে যুক্ত। সেনায় চাকরি দেবে এই শর্তে মুলায়ম সিংহ, টিকাম সিংহ, সোনপাল সিংহ সিসৌদিয়া এবং সতীন্দ্র সিংহের কাছ থেকে প্রায় সাড়ে ১০ লাখ টাকা নিয়েছিলেন শশীভূষণ। চাকরির কিছু কাগজপত্রও দিয়েছিলেন তাঁদের। কিন্তু পরে তাঁরা জানতে পারেন যে, কাগজপত্রের পুরোটাই ভুয়ো। তারপরই শশীভূষণকে অপহরণের ছক কষেন তাঁরা। পুলিশ জানিয়েছে, শশীভূষণ একচি বড় চক্রের সঙ্গে যুক্ত। সেই চক্রে আর কারা যুক্ত রয়েছে তার খোঁজ শুরু করছে পুলিশ। আরও পড়ুন: ইংরেজি ভীতি নাকি সিনিয়রদের হুমকি! নার্সিং ছাত্রীর মৃত্যু ঘিরে রহস্য শনিবার বিকালে দিনের আলোয় বালিগঞ্জ থানার সানি পার্ক এলাকায় একটি সাদা গাড়িতে শশীভূষণকে তুলে নিয়ে চম্পট দিয়েছিলেন ধৃতেরা। এমন ঘটনা দেখে হকচকিয়ে গিয়েছিলেন আশপাশের লোকজন। কী হল, বুঝতে না পারলেও তখনই চলন্ত গাড়ির ছবি তুলে নিয়েছিলেন এক ব্যক্তি। ছবিতে গাড়ির নম্বর প্লেটটা খুব স্পষ্ট দেখা যাচ্ছিল। সেই ছবি নিয়েই গাড়ির খোঁজে তল্লাশি শুরু করে অভিযুক্তদের খোঁজ পায় পুলিশ।