করোনা আতঙ্ক নিয়ে যখন হাসপাতাল জেরবার, তার মধ্যেই আরজি কর মেডিক্যাল কলেজ হাসপাতালে রহস্যজনক মৃত্যু হল এক চিকিৎসকের। প্রাথমিক ভাবে জানা গিয়েছে, ওই চিকিৎসকের নাম পৌলমী সাহা। তিনি স্নাতকোত্তর পাঠক্রমের দ্বিতীয় বর্ষের ছাত্রী ছিলেন। শিশু রোগ বিভাগে পোস্ট গ্রাজুয়েট ট্রেনি হিসাবে কর্মরত ছিলেন তিনি। পুলিশ সূত্রে জানা গিয়েছে, বেলা ১১টা নাগাদ হঠাৎই ভারী কিছু পড়ে যাওয়ার আওয়াজ পান হাসপাতাল চত্বরে থাকা কর্মী এবং পুলিশরা। তার পরই পৌলমীকে রক্তাক্ত অবস্থায় দেখতে পান জরুরি বিভাগের সামনে মাটিতে। সঙ্গে সঙ্গে তাঁকে জরুরী বিভাগে নিয়ে গেলে মৃত বলে ঘোষণা করেন চিকিৎসকরা। ঘটনার তদন্ত শুরু করেছে টালা থানার পুলিশ। প্রাথমিক ভাবে পুলিশের অনুমান, জরুরী বিভাগের ছাদ থেকে পড়ে গিয়েছেন তিনি। আরও পড়ুন: সরকারি নির্দেশ, তবু রোগী ভর্তিতে দুর্ভোগ চলছে আরও পড়ুন: তালাবন্দি শহরে চাবি ঘোরার অপেক্ষায় বন্ধ ঘড়ি তদন্তকারীদের অনুমান, আত্মহত্যা করেছেন ওই চিকিৎসক। তবে পুলিশ অন্য দিকগুলোও খতিয়ে দেখছে। প্রাথমিক ভাবে জানা গিয়েছে, মানসিক অবসাদে ভুগছিলেন তিনি। তাঁর সহপাঠীরা এমনটাই জানিয়েছেন তদন্তকারীদের। প্রাথমিক তদন্তে জানা গিয়েছে, শুক্রবার ফিভার ক্লিনিকে ডিউটিতে ছিলেন ২৫ বছরের পৌলমী। ১১ তলা থেকে ঝাঁপ দেন তিনি। সহপাঠীদের কাছ থেকে পুলিশ জানতে পেরেছে, সম্পর্কের টানাপড়েনের জেরেই এই ঘটনা। পৌলমী যে মানসিক অবসাদে ভুগছিলেন তা তাঁর পরিবারকেও জানানো হয়েছিল। (অভূতপূর্ব পরিস্থিতি। স্বভাবতই আপনি নানান ঘটনার সাক্ষী। শেয়ার করুন আমাদের। ঘটনার বিবরণ, ছবি, ভিডিয়ো আমাদের ইমেলে পাঠিয়ে দিন, feedback@abpdigital.in ঠিকানায়। কোন এলাকা, কোন দিন, কোন সময়ের ঘটনা তা জানাতে ভুলবেন না। আপনার নাম এবং ফোন নম্বর অবশ্যই দেবেন। আপনার পাঠানো খবরটি বিবেচিত হলে তা প্রকাশ করা হবে আমাদের ওয়েবসাইটে।)