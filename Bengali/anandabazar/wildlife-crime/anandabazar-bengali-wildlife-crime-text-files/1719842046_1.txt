স্বামীর আত্মহত্যার ছবি উঠল স্ত্রীর ফোনে। ঘটনা প্রকাশ্যে আসতেই চাঞ্চল্য ছড়িয়েছে হাওড়ার বালি থানা এলাকায়। স্বামীকে আত্মহত্যায় প্ররোচনা দেওয়ার জন্য স্ত্রীকে গ্রেফতার করেছে পুলিশ। বালি বাদামতলার বাসিন্দা আমন সাউ। মঙ্গলাহাটে জামাকাপড়ের ব্যবসায়ী আমনের সাথে লিলুয়ার বাসিন্দা নেহা শুক্লর প্রেম পর্ব চলে বছর পাঁচেক। গত ১১ ডিসেম্বর তাঁরা বিয়ে করেন। পরিবারের তরফে জানানো হয়েছে, বিয়ের পর কিছু দিন ভাল ভাবে কাটলেও অচিরেই দু’জনের সম্পর্কে চিড় ধরতে শুরু করে। নেহার সঙ্গে হুগলির উত্তরপাড়ার এক যুবকের বিবাহ বহির্ভূত সম্পর্ক গড়ে ওঠাতেই অশান্তির শুরু বলে অভিযোগ আমনের পরিবারের। যা নিয়ে স্বামী-স্ত্রীর মধ্যে প্রায়ই গোলমাল হত। মাঝে মধ্যেই পার্টি করে অনেক রাতে ফিরতেন নেহা।  আমনের থেকে প্রায়ই জোর করে টাকা চাইতেন বলেও অভিযোগ। আমনের বাড়ির লোকেদের আরও দাবি, গত মার্চ মাসে স্বামী এবং শ্বশুরবাড়ির অমতে প্রেমিকের সঙ্গে দিল্লি যান নেহা। কিছুদিন কাটিয়ে ফিরে এসে বিবাহ বিচ্ছেদের জন্য আমনকে চাপ দিতে থাকেন। এই অবস্থায় নেহার মোবাইলে প্রেমিকের সাথে ‘আপত্তিকর’ ছবি পেয়ে যান আমন। গত ৮ এপ্রিল রাতে এই নিয়ে যখন অশান্তি চরমে ওঠে, তখন নেহা মোবাইলে তাঁর স্বামীর কথোপকথন রেকর্ড করতে থাকেন। উত্তেজিত করতে থাকেন বলেও অভিযোগ। তখন আমন বলেন, তিনি এমন কিছু করবেন, যা নেহাকে সারা জীবন মনে রাখতে হবে। এর পরই গলায় ফাঁস লাগিয়ে ঝুলে পড়েন আমন। যা ক্যামেরা বন্দি হয় নেহার মোবাইলে। এই পরিস্থিতিতেও আমনকে কোনও ভাবেই বাঁচানোর চেষ্টা করেননি নেহা, এমনই অভিযোগ। জানাজানি হতে তিনি বাড়ি ছেড়ে পালাবার চেষ্টা করেন। তখন শ্বশুরবাড়ির লোকেরা তার মোবাইল কেড়ে নেন। পরে তা পুলিশকে জমা দেওয়া হয়। বালি থানায় নেহার বিরুদ্ধে অভিযোগ দায়ের করেন আমনের বাবা। পুলিশ সোমবার রাতে নেহাকে গ্রেফতার করে। মঙ্গলবার হাওড়া আদালতে তাঁকে পেশ করা হয়।