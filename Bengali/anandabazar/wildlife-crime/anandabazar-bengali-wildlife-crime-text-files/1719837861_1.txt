এ বার উপগ্রহই জানিয়ে দেবে, অপরাধের ঘটনাটা ঠিক কোথায় ঘটেছে। সেই ঘটনার পর অপরাধীরা কোন পথ ধরে পালিয়ে গিয়ে সম্ভাব্য কোন কোন জায়গায় গা ঢাকা দিয়ে থাকতে পারে। ওই সর্বাধুনিক জিআইএস প্রযুক্তির সাহায্য নিয়ে অপরাধীদের ধরতে ভারতীয় মহাকাশ গবেষণা সংস্থা (ইসরো)-র  দ্বারস্থ হল উত্তরপ্রদেশ পুলিশ। এ ব্যাপারে শুক্রবার ইসরোর সঙ্গে একটি সমঝোতাপত্রে (‘মউ’) সই করেছে উত্তরপ্রদেশ পুলিশ। মউয়ে সই করেছেন ইসরোর অ্যাডভান্সড ডেটা প্রসেসিং রিসার্চ ইনস্টিটিউট (এডিপিআরআই)-এর অধিকর্তা ভি রঘু বেঙ্কটারমন ও উত্তরপ্রদেশের পুলিশ প্রধান ও পি সিংহ। চুক্তি অনুযায়ী, অপরাধীদের হালহদিশ জানতে ইসরোর বানানো ওই সফ্‌টওয়্যারটি তিন বছর ব্যবহার করতে পারবে উত্তরপ্রদেশ পুলিশ। আরও পড়ুূন- তিনটি গ্যালাক্সির ঝাঁক থেকে মহাঝাঁক, দেখল অ্যাস্ট্রোস্যাট​ আরও পড়ুূন- ছাত্রীকে লাগাতার ধর্ষণ বিহারে, অভিযুক্ত স্কুলের অধ্যক্ষ, শিক্ষক, সহপাঠী-সহ ১৮​ ইসরোর এই প্রযুক্তিতে বিভিন্ন এলাকায় অপরাধের ইতিহাস জানা যাবে। আর সেই ইতিহাস খতিয়ে দেখে কোন কোন এলাকায় অপরাধের সম্ভাবনা বেশি বা কম, তারও পূর্বাভাস দেওয়া যাবে। নিখুঁত ভাবে। এ ছাড়াও অপরাধী ও অভিযোগকারীর প্রোফাইল চটজলদি বানিয়ে ফেলা যাবে এই সফ্‌টওয়্যারের মাধ্যমে।