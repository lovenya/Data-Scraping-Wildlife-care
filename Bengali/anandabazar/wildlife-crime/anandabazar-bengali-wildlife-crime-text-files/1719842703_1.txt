সিধু মুসে ওয়ালার খুনে আরও এক সন্দেহভাজনের সন্ধান পাওয়া গিয়েছে বলে দাবি করল পঞ্জাব পুলিশ। রবিবার ওই খুনের কয়েক ঘণ্টা আগে মুসে ওয়ালার বাড়ির সামনে দাঁড়িয়ে তাঁর সঙ্গে নিজস্বী তোলা এক যুবকই খুনিদের খবর দিয়েছিল বলে দাবি তদন্তকারীদের। পুলিশ সূত্রে খবর, সিসিটিভি ফুটেজ খতিয়ে দেখা গিয়েছে যে ২৯ মে খুনের দিন মুসে ওয়ালার বাড়ির সামনে দাঁড়িয়ে নিজস্বী তুলছেন এক যুবক। সে সময়ই মুসে ওয়ালা তাঁর বাড়ি থেকে বার হচ্ছিলেন। এর পর মুসে ওলার সঙ্গে নিজস্বীও তোলেন ওই যুবক। তদন্তকারীদের সন্দেহ, ওই যুবকই মুসে ওয়ালার খুনিদের তাঁর গতিবিধি সম্পর্কে তথ্য সরবরাহ করেছেন। রবিবার পঞ্জাবের বার্নালার কাছে এক আত্মীয়ের গ্রামে পৌঁছতেই মুসে ওয়ালাকে লক্ষ্য করে পর পর অন্তত ৩০ রাউন্ড গুলি ছোড়ে আট-দশ জন দুষ্কৃতী। ঘটনার নিহত হন পঞ্জাবের ওই গায়ক তথা কংগ্রেস নেতা মুসে ওয়ালা ওরফে শুভদীপ সিংহ সিধু। এই হত্যাকাণ্ডের দায় নিয়েছে দিল্লির তিহাড় জেলে থাকা লরেন্স বিষ্ণোই এবং কানাডা প্রবাসী গোল্ডি ব্রার নামে দুই গ্যাংস্টার। এই হত্যাকাণ্ডে এখনও তিন জনকে গ্রেফতার করেছে পঞ্জাব পুলিশ।