রাস্তায় ভিআইপি যাচ্ছেন বলে গাড়ি দাঁড় করানোয় এক সিভিক ভলান্টিয়ারকে মারধরের অভিযোগ উঠল। ঘটনায় জড়িত সন্দেহে একটি মোটরবাইকের চালক ও আরোহীকে গ্রেফতার করেছে বেনিয়াপুকুর থানার পুলিশ। ধৃতদের নাম খুরশিদ আলম এবং মহম্মদ ইব্রাহিম বলে পুলিশ জানিয়েছে। শুক্রবার দুপুরে পার্ক সার্কাসের সাত মাথার মোড়ে ওই ঘটনা ঘটে। জখম সিভিক ভলান্টিয়ার রাজু দাস ইস্ট ট্র্যাফিক গার্ডের কর্মী। পুলিশ জানায়, ঘটনার সময়ে ভিআইপি-র গাড়ি যাবে বলে রাজু রাস্তার এক দিকে গাড়ি দাঁড় করাচ্ছিলেন। অভিযুক্তদের বাইকটিকেও সেখানেই দাঁড় করানো হয়। এর পরেই বাইক থেকে দুই যুবক নেমে আসেন। কেন তাঁদের দাঁড় করানো হল, তা জানতে চেয়ে তাঁরা রাজুর সঙ্গে প্রথমে বচসা জুড়ে দেন। তার পরে রাজুকে মারধর করা হয় বলে পুলিশের দাবি। তদন্তকারীরা জানান, ওই সিভিক ভলান্টিয়ারকে রাস্তায় ফেলে পেটানো হয়। তাঁকে প্রাথমিক চিকিৎসার জন্য হাসপাতালেও ভর্তি করাতে হয়।