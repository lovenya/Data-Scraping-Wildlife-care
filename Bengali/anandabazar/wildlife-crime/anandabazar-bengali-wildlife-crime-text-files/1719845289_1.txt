বাদাবন এবং তার জীববৈচিত্র সম্পর্কে পরিচিতি গড়ে তোলার লক্ষ্যে অভিনব পদক্ষেপ সুন্দরবনে। সৌজন্যে, বন্যপ্রাণ সংরক্ষণ বিষয়ক সংস্থা ‘ওয়াইল্ডলাইফ ট্রাস্ট অফ ইন্ডিয়া’ (ডব্লিউটিআই) এবং দক্ষিণ ২৪ পরগনার কুলতলির লোকমাতা রানি রাসমণি মিশন। রাষ্ট্রপুঞ্জ অনুমোদিত পরিবেশ এবং বন্যপ্রাণ সংরক্ষণ সংস্থা আইইউসিএন, রাজ্য বন দফতর এবং পঞ্চায়েত ও প্রশাসনের সহযোগিতায় ভারতীয় সুন্দরবনে প্রথম বারের মতো দু’টি সুন্দরবন শিক্ষাকেন্দ্র তৈরি হয়েছে দক্ষিণ ২৪ পরগনার কুলতলি ব্লকের মধ্য-পূর্ব গুড়গুড়িয়া আদর্শ বিদ্যাপীঠ এবং অম্বিকানগর হরিপ্রিয়া উচ্চ বিদ্যালয়ে। এই শিক্ষাকেন্দ্র দু’টির মূল উদ্দেশ্য হল, স্থানীয় মানুষজন বিশেষ করে স্কুল পড়ুয়াদের মধ্যে সুন্দরবনের জীববৈচিত্র্য নিয়ে সচেতনতা তৈরি করা। এ ছাড়া সুন্দরবন গবেষক অনিমেষ সিংহের বিশেষ সহযোগিতায় সপ্তম ও অষ্টম শ্রেণির স্কুল পড়ুয়াদের নিয়ে গড়ে তোলা হয়েছে ‘টাইগার স্কাউট টিম’। যারা ওই দুই বিদ্যালয়-সহ এলাকার অন্যান্য স্কুলের ছাত্রছাত্রীদের মধ্যে সুন্দরবনের গাছপালা, বন্যপ্রাণী নিয়ে সচেতনতা গড়ে তুলতে সাহায্য করবে। সুন্দরবন শিক্ষাকেন্দ্র স্থাপনের ওই কর্মসূচিতে উপস্থিত ছিলেন ডব্লিউটিআই-এর আধিকারিক সমীরকুমার সিংহ, অভিষেক ঘোষাল, দক্ষিণ ২৪ পরগনার বিভাগীয় বনাধিকারিক (ডিএফও) মিলনকান্তি মণ্ডল, সহ আধিকারিক (এডিএফও) অনুরাগ চৌধুরী, রায়দিঘির রেঞ্জার শুভায়ু সাহা-সহ কুলতলি ও নলগোড়া বিটের বনকর্মীরা। এ ছাড়া কুলতলি ব্লকের যুগ্ম বিডিও সৌরভ দাশগুপ্ত, পঞ্চায়েত উন্নয়ন আধিকারিক মৌমিতা ঘোষও যোগ দিয়েছিলেন ওই কর্মসূচিতে।