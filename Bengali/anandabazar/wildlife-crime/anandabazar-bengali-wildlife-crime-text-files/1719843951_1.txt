জঙ্গলের মধ্যে থেকে উদ্ধার হল বিবাহিত দম্পতির মৃতদেহ। স্বামীর দেহ গাছ থেকে ঝুলন্ত অবস্থায় পাওয়া গিয়েছে। স্ত্রীর দেহ পড়ে ছিল ওই গাছের নীচেই। গ্রামের বাড়ি থেকে গাজিয়াবাদে ফিরছিলেন তাঁরা। কী ভাবে এই মৃত্যু হল, তা নিয়ে রহস্য ঘনিয়েছে। ঘটনাটি উত্তরপ্রদেশের মুরদনগর থানা এলাকার। গঙ্গার খালের কাছে একটি জঙ্গল থেকে জোড়া মৃতদেহ উদ্ধার করেছে পুলিশ। মৃতেরা হলেন, রণপাল সিংহ (৪০) এবং রেখা সিংহ (৩৮)। পুলিশ জানিয়েছে, দম্পতির আদি বাড়ি টিবদা গ্রামে। হোলি উপলক্ষে গ্রামের বাড়িতে গিয়েছিলেন তাঁরা। রঙের উৎসবে সেখানেই আত্মীয়-পরিজনদের সঙ্গে আনন্দ করেন। তার পর গাজিয়াবাদে বৈশালী কলোনির বাড়িতে ফেরার জন্য রওনা দেন। বুধবার গ্রামের বাড়ি ছাড়লেও যথাসময়ে তাঁরা শহরে পৌঁছননি বলে অভিযোগ। বিলম্ব দেখে রণপালের ভাই রতিপাল পুলিশে খবর দেন। বিবিনগর থানায় তিনি নিখোঁজ ডায়েরিও করেন। শুরু হয় দম্পতির খোঁজে তল্লাশি। নির্দিষ্ট স্থানে জঙ্গলের মধ্যে থেকে দম্পতির দেহ উদ্ধার করে পুলিশ। রণপালের দেহটি গাছের সঙ্গে দড়ি দিয়ে বাঁধা ছিল। দু’জনের দেহই ময়নাতদন্তের জন্য পাঠানো হয়েছে। পুলিশের দাবি, টিবদা গ্রাম থেকে গাজিয়াবাদে ফেরার জন্য সোজা রাস্তা ধরেননি দম্পতি। রাস্তা বদল করে অন্য কোনও রুট দিয়ে তাঁরা ফিরছিলেন। কেন হঠাৎ পথবদল করতে হল, তা খতিয়ে দেখা হচ্ছে। কে বা কারা এই মৃত্যুর জন্য দায়ী, তা জানতে স্থানীয়দের জিজ্ঞাসাবাদ করা হচ্ছে।