একটু ঝুঁকি নিয়ে হাওয়ায় শট খেলাটা কোনও অপরাধ নয়, যদি তাতে ফল পাওয়া যায়। সে রকমই মনে করেন রোহিত শর্মা। তাঁর সাফ কথা, তরুণদের স্বাধীনতা দেওয়া উচিত নিজেকে মেলে ধরার। এই পরামর্শটাই তাঁর ক্রিকেট অ্যাকাডেমির ছাত্রদের দিচ্ছেন রোহিত। আন্তর্জাতিক ক্রিকেটে মিডল অর্ডার ব্যাটসম্যান হিসেবে শুরু করে নিজেকে সীমিত ওভারের খেলায় বিশ্বের অন্যতম সেরা ওপেনার হিসেবে তুলে ধরেছেন রোহিত। ইদানীং টেস্টেও ওপেন করতে নেমে সফল তিনি। বৃহস্পতিবার অ্যাকাডেমির ছাত্রদের সঙ্গে কথা বলতে গিয়ে সেই রোহিত তুলে এনেছেন তাঁর ক্রিকেট জীবনের শুরুর দিককার কথা। এবং, বুঝিয়ে দিয়েছেন উঠতি ক্রিকেটারদের প্রতি তাঁর কী মনোভাব। ক্রিকেট শিক্ষার্থীদের রোহিত বলেছেন, ‘‘বড় শট খেলা বা একটা চটকদার শট খেলা ক্ষতিকারক কিছু নয়। আমরা যখন বড় হচ্ছিলাম, তখন হাওয়ায় শট খেললে নেট থেকে আমাদের বার করে দেওয়া হত। যেটা মোটেই ঠিক নয়। আসল কথাটা হল ফল পাচ্ছি কি না, সেটা। ফল পেলেই হল।’’ এখনও অবশ্য হাওয়ায় শট খেলতে পছন্দ করেন রোহিত। এবং, ফলও পান। আন্তর্জাতিক ক্রিকেটে চারশোর বেশি ছয় মারার নজিরও আছে তাঁর। আরও পড়ুন: সূর্যগ্রহণের দিনে বাংলার ব্যাটিংও যেন অন্ধকারে সাদা বলের ক্রিকেটে ভারতের সহ-অধিনায়ক আরও বলেন, ‘‘একটা ছেলে যদি হাওয়ায় শট খেলার পরেও ভাল রান করে, ম্যাচ জেতায়, তা হলে কোনও সমস্যা নেই। আর এখনকার যে প্রজন্ম বেড়ে উঠছে, তারা শট খেলতে চায়। তারা চায়, তাদের ব্যাটিং যেন আকর্ষণীয় হয়।’’ তবে পাশাপাশি একটা সতর্কবার্তাও দিয়েছেন রোহিত। বলেছেন, ‘‘তবে নিজের খেলা নিয়ে একটা পরিষ্কার ধারণাও থাকতে হবে সবার।’’ সেটা ঠিক কী, তাও বুঝিয়ে দিয়েছেন রোহিত, ‘‘একটা ব্যাপারে সতর্ক থাকতে হবে। যদি দেখা যায়, কেউ একই ভুল বারবার করছে, তবে তাকে সেই ভুলটা ধরিয়ে দিতে হবে। বুঝিয়ে দিতে হবে, কী ভাবে খেলা উচিত। তবে আবার বলছি, শট খেলা মোটেও অপরাধ নয়।’’ আরও পড়ুন: মেলবোর্নে ফিরে দর্শক-বিদ্রুপের শিকার সেই স্মিথ রোহিত মনে করেন, তরুণ ক্রিকেটারদের স্বাধীন ভাবে খেলতে দেওয়া উচিত, তাদের পাশে থাকা উচিত। তা হলে স্বাভাবিক ভাবেই এই ক্রিকেটারদের আত্মবিশ্বাস বাড়বে। ভারতীয় ক্রিকেটের ‘হিটম্যান’ আরও বলেছেন, ‘‘কেউ যদি শট খেলতে চায়, আমি কখনওই তাকে বাধা দেব না। শুধু মাথায় রাখতে হবে, তাতে ফল পাওয়া যাচ্ছে কি না। সেটাই হল সব চেয়ে বড় কথা। তুমি ৫০ বলে ১০০ করছ না ২০০ বলে, সেটা বড় কথা নয়। সেঞ্চুরি হল সেঞ্চুরি।’’ উঠতি তরুণ ক্রিকেটারদের প্রতি তাঁর দৃষ্টিভঙ্গিটা কী, সেটাও স্পষ্ট করে দিয়েছেন রোহিত। তাঁর মন্তব্য, ‘‘কেউ যদি নিজের দক্ষতায় আস্থা রাখে, তবে আমিও তার সেই দক্ষতায় আস্থা রাখব। এই তরুণ ক্রিকেটাররা কী ভাবে ব্যাট করবে, তার উপরে কোনও বিধিনিষেধ থাকা উচিত নয়।’’ রোহিতের পরামর্শ, ‘‘ওদের নিজের খুশি মতো ব্যাট করতে দাও। তা হলেই ফল পাওয়া যাবে।’’