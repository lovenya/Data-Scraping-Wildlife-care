এক মহিলার অস্বাভাবিক মৃত্যু হয়েছে। সোমবার রাতে, সল্টলেকের আইএ ব্লকে। মৃতার নাম, মনিকা পালিত (৩৬)। তিনি স্থানীয় একটি বেসরকারি হাসপাতালে নার্স হিসেবে কাজ করতেন। ঘটনায় বিধাননগর দক্ষিণ থানার পুলিশ একটি অস্বাভাবিক মৃত্যুর তদন্ত শুরু করেছে। প্রাথমিক তদন্তে পুলিশ জেনেছে, মৃতার স্বামী রাতে স্থানীয় একটি বাজারে গিয়েছিলেন। বাড়ি ফিরে মনিকাকে ঝুলন্ত অবস্থায় দেখতে পান। মনিকা যে হাসপাতালে

কাজ করতেন সেখানেই নিয়ে যাওয়া হয় তাঁকে। হাসপাতালেই রাতে মৃত্যু হয় তাঁর। প্রাথমিক তদন্তে পুলিশ জানতে পেরেছে, বছর পাঁচেক আগে মনিকার সঙ্গে বিয়ে হয় তথ্যপ্রযুক্তি কর্মী ধর্মেন্দ্র গিরির। তাঁদের বছর দেড়েকের একটি শিশুকন্যাও রয়েছে। স্বামী-স্ত্রীর মধ্যে অশান্তি ছিল বলে স্থানীয় সূত্রে জানতে পেরেছে পুলিশ। আরও পড়ুন: ফ্রিজে লাশ, স্যুটকেসে লাশ, লাশ আলমারিতেও চাঞ্চল্য এলাহাবাদে​ স্থানীয় সূত্রে খবর, আইএ ব্লকে তিন মাস আগে এক চিকিৎসকের বাড়িতে ভাড়া আসেন মনিকারা। বাড়িওয়ালার পরিবারের এক সদস্য মঙ্গলবার জানিয়েছেন, এমন ঘটনা যে ঘটেছে তা সংবাদমাধ্যম থেকে জানতে পারেন তাঁরা। স্থানীয়দের একাংশ জানান, ওই পরিবারের সঙ্গে তাঁদের বিশেষ মেলামেশা ছিল না। পুলিশ সূত্রে খবর, ধর্মেন্দ্রকে জিজ্ঞাসাবাদ করা হয়েছে। মঙ্গলবার রাতে মনিকার পরিবারের রাঁচি থেকে কলকাতায় আসার কথা। এক পুলিশকর্তা জানান, ঘটনায় এখনও পর্যন্ত কোনও অভিযোগ দায়ের হয়নি। ময়না তদন্তের রিপোর্ট পাওয়ার পরেই মৃত্যুর কারণ সম্পর্কে নিশ্চিত হওয়া যাবে।