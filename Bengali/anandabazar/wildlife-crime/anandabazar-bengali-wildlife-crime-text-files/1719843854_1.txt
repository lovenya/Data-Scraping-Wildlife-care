মহিলাকে গাড়িতে তুলে জোর করে মদ্যপান করানোর পর গণধর্ষণ করা হল! এমন অভিযোগ উঠেছে তেলঙ্গানার কিসমতপুর এলাকায়। নির্যাতনের পর মহিলার গয়না লুট করে তাঁকে রাস্তায় ফেলে দেওয়ার অভিযোগও উঠেছে। গ্রেফতার করা হয়েছে ২ যুবককে। সম্পর্কে তাঁরা ভাই। পুলিশ সূত্রে খবর, শনিবার সন্ধ্যায় ওই দুই যুবক ৩৩ বছর বয়সি এক মহিলার পিছু নেন। ওই মহিলা বাড়ি বাড়ি পরিচারিকার কাজ করেন। মহিলার সামনে গাড়ি থামিয়ে যুবকরা তাঁকে মোটা টাকার চাকরির টোপ দেন বলে অভিযোগ। মোটা টাকার চাকরির কথা শুনে যুবকদের সঙ্গে যেতে রাজি হয়ে যান মহিলা। এর পরই তাঁদের গাড়িতে ওঠেন তিনি। অভিযোগ, এর পর মহিলাকে গাড়িতে করে একটি নির্জন এলাকায় নিয়ে যান অভিযুক্তরা। সেখানে মহিলাকে জোর করে মদ্যপান করানো হয়। তাঁকে মারধরও করা হয়। তার পর মহিলার কাছ সোনার চেন হাতান অভিযুক্তরা। যার বাজারমূল্য দেড় লক্ষ টাকা। তাঁকে গণধর্ষণ করা হয় বলে অভিযোগ। পরে গান্ডিপেট এলাকায় মহিলাকে ফেলে চম্পট দেন অভিযুক্তরা। এর পর কোনও রকমে স্বামীকে ফোন করে গোটা ঘটনাটি জানান ওই মহিলা। সেই মতো সেখান থেকে মহিলাকে উদ্ধার করেন তাঁর স্বামী। দায়ের করা হয় এফআইআর। তদন্তে নেমে রবিবার ওই দুই যুবককে গ্রেফতার করেছে পুলিশ।