মাত্র কয়েক ঘণ্টার ব্যবধানে একই দিনে চাঁদনি চক এবং নিউ মার্কেট এলাকা থেকে কয়েক লক্ষ হিসাব বহির্ভূত নগদ টাকা সহ জাল নোট উদ্ধার করল কলকাতা পুলিশ। এর মধ্যে শনিবার দুপুরে চাঁদনি চক এলাকা থেকে উদ্ধার হওয়া টাকা জাল বলে জানা গিয়েছে। পুলিশ জানিয়েছে, চাঁদনি চক এলাকা থেকে দু’জনকে এবং নিউ মার্কেট থেকে একজনকে গ্রেফতার করেছে। চাঁদনি চক থেকে ধৃতদের নাম দীপক মণ্ডল এবং জয় মণ্ডল। তারা দু’জনেই মালদার বাসিন্দা। তাদের কাছ থেকে ৮ লক্ষ টাকার জাল নোট উদ্ধার করেছে পুলিশ। আর চাঁদনি চক থেকে যে যুবককে গ্রেফতার করেছে পুলিশ তার বাড়ি তালতলায়। নাম ওয়াসিম খান। পুলিশ জানিয়েছে, ওয়াসিমের কাছ থেকে নগদ ৮৭ লক্ষ ৫০ হাজার টাকা উদ্ধার হয়েছে। তবে এই টাকার উৎস জানাতে পারেনি ধৃত। দুই ক্ষেত্রেই ধৃতদের জেরা করছে পুলিশ। ওয়াসিমের কাছে নগদ ৮৭ লক্ষ ৫০ হাজার টাকা কোথা থেকে এল তা এখনও সঠিক জানাতে পারেনি সে। পুলিশ জানিয়েছে, গত ৭ মার্চও বড়বাজার এলাকা থেকে রঞ্জন কুমার সিংহ ওরফে পিন্টু নামে এক যুবককে গ্রেফতার করা হয়েছে। তার কাছেও বেহিসেবি ১৩ লক্ষ নগদ টাকা পাওয়া গিয়েছে। ওয়াসিম এবং রঞ্জন দু’জন কোনও একই বেআইনি কারবারের সঙ্গে যুক্ত কি না তা জানার চেষ্টা করছে পুলিশ। আরও পড়ুন: মৃত জঙ্গির সংখ্যা জানতে চাওয়া লজ্জার, ইস্তফা কংগ্রেস নেতার