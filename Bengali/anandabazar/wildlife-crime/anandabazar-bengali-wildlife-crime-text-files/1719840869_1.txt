বিবেকানন্দের জন্মজয়ন্তীর শোভাযাত্রায় তৃণমূল সাংসদ অভিষেক বন্দ্যোপাধ্যায়ের ছবি নিয়ে বিতর্ক শুরু হয়েছিল। এ বার বিজেপি রাজ্য সভাপতি দিলীপ ঘোষের ছবি দেওয়া একই রকম পোস্টারের ছবি নেটে ভাইরাল হল। যদিও সেই ছবি নকল বলে দাবি জেলা যুব মোর্চার। মঙ্গলবারই তা নিয়ে শিলিগুড়ি সাইবার ক্রাইম থানায় অভিযোগ দায়ের করেছে জেলা যুব মোর্চা। শুক্রবার তৃণমূলের শোভাযাত্রায় একটি ফ্লেক্সে অভিষেকের ছবি থাকা নিয়ে বিতর্ক ছড়ায়। মঙ্গলবার নেটে ছড়িয়ে পড়া একটি ছবিতে দেখা যায় দার্জিলিং জেলা বিজেপির ব্যানারে বিবেকানন্দের জন্মদিন পালনের কথা লেখা এবং তাতে দিলীপ ঘোষের ছবি দেওয়া। এই ঘটনার তীব্র প্রতিবাদ জানিয়েছে জেলা যুব মোর্চা। যুব মোর্চার শিলিগুড়ির সভাপতি কাঞ্চন দেবনাথ বলেন, ‘‘তৃণমূল সচেতনভাবে মনীষীদের অপমান করছে। তারপরে তার দায় আমাদের ঘাড়ে চাপাতে নকল ছবি তৈরি করে ভাইরাল করছে।’’ অভিযোগ খতিয়ে দেখা হচ্ছে বলে দাবি করেন শিলিগুড়ি কমিশনারেটের এক আধিকারিক। যুব মোর্চা নেতাদের দাবি, কোনও মিছিল ওইদিন বিজেপি করেনি। অথচ, এরকম একটি পোস্টার তৃণমূলের ফেসবুক পেজেই ছড়ানো হয়েছে। বিজেপি নেতাদের দাবি, অভিষেক বন্দ্যোপাধ্যায়কে বিবেকানন্দের পর্যায়ে উন্নীত করে ফেলছেন দার্জিলিংয়ের তৃণমূল নেতারা। কিন্তু তা যে অপমানজনক তা বোঝার মত ক্ষমতা তাঁদের নেই। বিজেপি নেতাদের দাবি, ওই ফ্লেক্সের মতোই একইরকমভাবে দিলীপের ছবিতেও একই কথা লেখা ছিল। কেবল সংগঠনের নাম বদল করা হয়েছে। তার জন্য শিলিগুড়িতে অভিযোগ দায়ের করেছে যুবমোর্চা। তাদের দাবি, কলকাতা থেকে ভাইরাল হয়ে থাকতে পারে দিলীপ ঘোষের ছবি দেওয়া পোস্টারের নকল ছবি। অভিষেকের ছবি প্রকাশ্যে আসার পরে তা তাদের কাজ নয় বলে দাবি করেছেন তৃণমূল নেতারা। এ দিন দিলীপ ঘোষের ‘নকল’ ছবি প্রসঙ্গে বিজেপির তোলা অভিযোগ নিয়ে দার্জিলিং জেলা তৃণমূল সভাপতি রঞ্জন সরকার বলেন, ‘‘শহরের এক টোটো চালকের কাজ এটি। তিনি ওই দিন দুই মিছিলেই ঘুরেছিলেন। আমাদের তরফে এরকম কিছু সচেতনভাবে করা হয়নি। কী ভাবে ওই পোস্টার এল তা নিয়ে আমরাও আলাদা তদন্ত করছি। তবে মনীষীদের বিষয়ে এরকম আচরণ থেকে সকলকেই বিরত থাকা উচিত।’’