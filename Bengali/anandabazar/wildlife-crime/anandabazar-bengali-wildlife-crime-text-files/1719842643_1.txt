মাদকপাচারের দায়ে জেলখাটা এক ব্যক্তিকে আবারও একই অভিযোগে গ্রেফতার করল চুঁচুড়া থানার পুলিশ। তার কাছ থেকে হেরোইন উদ্ধার হয়েছে বলে দাবি। যদিও পুলিশের চোখে ধুলো দিয়ে গা-ঢাকা দিয়েছে এই চক্রের মূল পান্ডা। শনিবার ধৃতকে চুঁচুড়া আদালতে তোলা হলে তার ১৪ দিনের জেল হেফাজতের নির্দেশ দেন বিচারক।


পুলিশ সূত্রে খবর, বৃহস্পতিবার সন্ধ্যায় হুগলির চুঁচুড়া থানার বারোয়ারিতলা এলাকা থেকে বিজয় জায়সবাল নামে এক মধ্যবয়সিকে আটক করা হয়। তার কাছ থেকে প্রায় ৩০ গ্রাম হেরোইন উদ্ধার হয়েছে। জেরার সময় বিজয় নিজের অপরাধের কথা স্বীকার করে বলে পুলিশের দাবি। এর পর তাকে গ্রেফতার করা হয়। তদন্তকারীদের দাবি, নদিয়ার পলাশি থেকে হেরোইন আনত বিজয়। জেরার মুখে পড়ে এ কথা কবুল করেছে ৫৭ বছরের ওই অভিযুক্ত। শুক্রবার বিজয়কে হেফাজতে নিয়ে পলাশির খড়ের মাঠ এলাকায় তল্লাশি অভিযান চালায় পুলিশ। সে সময় পাচারকারীদের মূল পান্ডা চাচার খোঁজেও তল্লাশি করার পরিকল্পনা ছিল। তবে পুলিশি অভিযানের আগেই এলাকা থেকে গা ঢাকা দেয় চাচা। তদন্তকারীরা জানিয়েছেন, এর আগেও মাদক কারবারে যুক্ত থাকার দায়ে জেল খেটেছে বিজয়। যদিও গত চার-পাঁচ বছর এই চক্রের হয়ে কোনও কারবার করেনি সে। সম্প্রতি আবারও চুঁচুড়া, বাঁশবেড়িয়া, ব্যান্ডেল এলাকায় হেরোইন সরবরাহ করছিল। গোপন সূত্রে খবর পেয়ে তাকে গ্রেফতার করা হয়।