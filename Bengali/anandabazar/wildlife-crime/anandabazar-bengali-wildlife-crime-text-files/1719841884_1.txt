হাওড়ার চ্যাটার্জিহাট থানা এলাকার সাঁতরাগাছি মোড়ে একটি বিরিয়ানির দোকানে দুষ্কৃতী হামলা। সোমবার রাত ১১টা নাগাদ তোলা তুলতে হানা দেয় কয়েক জন যুবক। তোলা না দেওয়ায় দোকানাদারকে মারধর করে বলে অভিযোগ। পুলিশে খবর দিলে শেষে পালিয়ে যায় দুষ্কৃতীরা। গোটা ঘটনা ধরা পড়েছে দোকানের নজরদারি ক্যামেরায়। দোকানের মালিক মহম্মদ ইমরান আলি জানিয়েছেন, দোকান বন্ধ করার সময় ৪-৫ জন যুবক সেখানে হানা দেয়। এসেই তারা টাকা দাবি করে। কিন্তু ইমরান তা দিতে রাজি না হওয়ায় মারধর শুরু করে যুবকরা। পুলিশে খবর দিলে দুষ্কৃতীরা পালিয়ে যায়। মঙ্গলবার দুপুরে ইমরান চ্যাটার্জিহাট থানায় অভিযোগ দায়ের করেছেন। পুলিশ জানিয়েছে অভিযোগ পেয়েছে। নজরদারি ক্যামেরার ফুটেজ খতিয়ে দেখে দুষ্কৃতীদের খুঁজে বার করার চেষ্টা হচ্ছে। এখনও কেউ গ্রেফতার হয়নি।