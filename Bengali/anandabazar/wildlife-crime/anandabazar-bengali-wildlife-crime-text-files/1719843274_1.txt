চার বছর আগে অস্ট্রেলিয়ায় এক মহিলাকে নৃশংস ভাবে খুন করে পালিয়ে ছিলেন ভারতীয় যুবক। তাঁর বিরুদ্ধে রেড কর্নার নোটিস জারি হয়েছিল। ঘোষণা হয়েছিল পুরস্কার। অবশেষে দিল্লি থেকে তাঁকে গ্রেফতার করেছে পুলিশ। কিন্তু খুনের কারণ জানতে গিয়ে বিস্মিত হলেন তদন্তকারীরা। রাজেন্দ্র সিংহ নামে ওই যুবককে জিজ্ঞাসাবাদ করে জানা গিয়েছে ওই মহিলার পোষ্য কুকুর তাঁকে দেখে চিৎকার করে বলে তিনি মালকিনকে খুন করেছেন! ২০১৮ সালে অস্ট্রেলিয়ার কুইনস্‌ল্যান্ডের একটি সৈকতে খুন হন ২৪ বছর বয়সি তোয়া কর্ডিংলে। অভিযোগ ওঠে ভারতীয় যুবক রাজেন্দ্রর বিরুদ্ধে। এর পর থেকে ৩৮ বছরের রাজেন্দ্র পলাতক। অস্ট্রেলিয়ায় তিনি ফেলে যান স্ত্রী এবং তিন সন্তানকে। অন্য দিকে, রাজেন্দ্রর বিরুদ্ধে রেড কর্নার নোটিস জারি করে অস্ট্রেলিয়া পুলিশ। তাঁর খোঁজ দিতে পারলে পুরস্কার মূল্য ঘোষণা হয় ১০ লক্ষ ডলার। তোয়ার হত্যাকারীর শাস্তির দাবিতে অস্ট্রেলিয়ায় প্রতিবাদ মিছিলও বের হয়। জেরায় পুলিশ জানতে পেরেছে, ঘটনার দিন কুইন্সল্যান্ডের ওয়াংগেট্টি সমুদ্রসৈকতে পোষ্যকে নিয়ে ঘুরতে বেরিয়েছিলেন তোয়া। অন্য দিকে, স্ত্রীর সঙ্গে মনোমালিন্য হওয়ার পর বাড়ি থেকে বেরিয়ে সমুদ্রসৈকতে যান রাজেন্দ্রও। তাঁর সঙ্গে ছিল কিছু ফল আর একটি ছুরি। রাজেন্দ্র পুলিশকে জানিয়েছেন, তাঁর মেজাজ ভাল ছিল না। সেই সময়ে তোয়ার কুকুর তাঁকে দেখে অনবরত ডাকতে শুরু করে। এ নিয়ে মালকিনের সঙ্গে বিতণ্ডায় জড়ান তিনি। এর পর রাগের চোটে তোয়াকে খুন করে বসেন। পুলিশ সূত্রে খবর, তোয়ার ক্ষতবিক্ষত শরীর বালিতে পুঁতে দেওয়া হয়েছিল। শরীরের অর্ধেক বেরিয়ে ছিল বালির বাইরে। আর পাশেই তাঁর পোষ্যকে বেঁধে রাখা হয়। রাজেন্দ্রকে ইতিমধ্যে ৫ দিনের জেল হেফাজতের নির্দেশ দিয়েছে দিল্লির আদালত। তাঁকে অস্ট্রেলিয়ায় প্রত্যার্পণের কথা চলছে দু’দেশের প্রশসানের মধ্যে।