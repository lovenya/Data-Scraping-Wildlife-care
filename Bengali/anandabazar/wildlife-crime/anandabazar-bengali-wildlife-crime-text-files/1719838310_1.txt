বছর দু’য়েক আগে ভরসন্ধ্যায় দুঃসাহসিক ডাকাতি চলেছিল সোনার দোকানটিতে। ডাকাতি করে জিনিস নিয়ে অবাধে মালবাহী গাড়িতে বিটি রোড ধরে চলে গিয়েছিল ডাকাতের দল। সোমবার গভীর রাতে ওই একই দোকানের শাটার এবং কোল্যাপসিবল ভেঙে ফের চুরি হয়ে গেল কয়েক লক্ষ টাকার সোনার গয়না। পাশের আরও একটি দোকানের শাটার ভেঙে চুরি গিয়েছে লক্ষাধিক টাকার গয়না। ঘটনাটি ঘটেছে খড়দহ এলাকার সুখচরের রাজা রোডে। একই এলাকায় বারবার চুরির ঘটনায় আতঙ্ক ছড়িয়েছে ব্যবসায়ীদের মধ্যে। বিটি রোডের মতো ব্যস্ত রাস্তার ধারের নিরাপত্তা জোরদার করতে দাবি জানিয়েছেন তাঁরা। পুলিশের আশ্বাস, সিসি ক্যামেরার ফুটেজ-সহ বেশ কিছু সূত্র তাদের হাতে এসেছে। তদন্ত শুরু হয়েছে। চোরেরা শীঘ্রই ধরা পড়বে। পুলিশের অনুমান, এলাকাটি চোরেরা আগে থেকেই রেকি করেছিল। ওই এলাকার কয়েকটি দোকানের বাইরে সিসি ক্যামেরা রয়েছে, সে কথা তারা জানত। কোন দোকানের সিসি ক্যামেরা চালু রয়েছে তা-ও চোরেদের নখদর্পণে ছিল। পুলিশ একটি সিসি ক্যামেরার ফুটেজ পেয়েছে। তাতে দেখা যাচ্ছে, মুখ ঢাকা এক জন সেই ক্যামেরা ঘুরিয়ে দিচ্ছে। বড় দোকানটি থেকে কত টাকার গয়না চুরি গিয়েছে, সেই হিসেব এ দিন রাত পর্যন্ত পুলিশকে দোকান মালিক জানাতে পারেননি। তবে তা কয়েক লক্ষ টাকা বলে পুলিশ জানিয়েছে। স্থানীয় সূত্রে খবর, বছর দু’য়েক আগে ওই সোনার দোকানটিতে সন্ধ্যায় হানা দিয়েছিল এক দল ডাকাত। অস্ত্র উঁচিয়ে কর্মীদের খুনের হুমকি দিয়ে লক্ষাধিক টাকার গয়না লুট করে বিটি রোড ধরে পালায়। সন্ধ্যার পরে ওই এলাকায় পুলিশি নজরদারি বাড়ানোর দাবি তখন থেকেই উঠেছিল। তবুও ফের একই ঘটনা ঘটায় ক্ষুব্ধ এলাকাবাসী। পুলিশ ও স্থানীয় সূত্রে খবর, সোমবার সকালে বড় দোকানের কর্মীরা সকালে দোকান খুলতে এসে দেখেন, শাটার ও ভিতরের কোল্যাপসিবল ভাঙা। দোকানের ভিতরে সব তছনছ করা। সঙ্গে সঙ্গে তাঁরা পুলিশে খবর দেন। খবর পেয়ে পাশের সোনার দোকানের মালিক সঞ্জয় রায় সেখানে পৌঁছন। দেখেন, তাঁর দোকানের শাটারও ভাঙা। মাস দু’য়েক আগে দোকানটি খুলেছিলেন তিনি। নতুন দোকানে চুরি যাওয়ায় মাথায় হাত পড়েছে তাঁর। পুলিশ জানিয়েছে, বড় দোকানটিতে দু’টি ভল্ট ছিল। বড় ভল্টটি ভাঙতে পারেনি চোরেরা। ছোট ভল্টটি ভেঙেই গয়না চুরি করেছে। দোকানের ভিতরের সিসি ক্যামেরা চোরেরা অকেজো করে দেয়। বিশেষ সতর্কতা হিসেবে দোকানে অ্যালার্ম লাগানো ছিল। কেউ ভল্ট ভাঙলে সেই বিপদ ঘণ্টি বেজে ওঠার কথা। চোরেরা সেই ব্যবস্থাও অকেজো করে দেয়। তার ফলে এক রকম অবাধেই চলেছিল চুরি পর্ব।