লুট করতে ছুরি নিয়ে দিল্লিতে হামলা চালালেন দুষ্কৃতীরা। এই ঘটনায় এক জনের মৃত্যু হয়েছে। জখম হয়েছেন আরও দু’জন। শুক্রবার রাতে ঘটনাটি ঘটেছে উত্তর-পূর্ব দিল্লির ওয়েলকাম এলাকায়। পুলিশ সূত্রে খবর, প্রথম ঘটনাটি ঘটে শুক্রবার রাত সাড়ে ১১টায়। ওয়েলকাম এলাকায় শের মহম্মদ নামে ২৫ বছরের এক যুবককে কোপানোর অভিযোগ উঠেছে কয়েক জন দুষ্কৃতীর বিরুদ্ধে। কোনও ক্রমে সেখান থেকে পালিয়ে একটি ঘরের মধ্যে আশ্রয় নেন তিনি। রাত ১২টা ২০ মিনিটে গুরফান নামে আরও এক যুবককে কোপানো হয় বলে অভিযোগ। তাঁর মোবাইল ফোন ছিনিয়ে নিয়ে নেওয়া হয়েছে বলে অভিযোগ উঠেছে। পরে তাঁর মৃত্যু হয়। শারিক নামে ২২ বছরের আরও এক যুবককে কোপানো হয় বলে অভিযোগ। তাঁর ঘাড়ে আঘাত লেগেছে। কোনও ক্রমে নিজেকে বাঁচিয়েছেন তিনি। এই ঘটনার তদন্তে নেমে দু’জনকে গ্রেফতার করেছে পুলিশ। তাঁরা হলেন কপিল চৌধরি এবং সোহেল। পুলিশ জানিয়েছে, ২০২১ সালে খুনের চেষ্টার অভিযোগে এবং ২০২২ সালে কোপানোর অভিযোগে গ্রেফতার করা হয়েছিল কপিলকে। তিন মাস আগে তিনি জেল থেকে ছাড়া পান। মোবাইল ফোন এবং রক্তমাখা ছুরি উদ্ধার করা হয়েছে। তৃতীয় অভিযুক্তকে চিহ্নিত করা হয়েছে। তাঁর নাম সমীর। এই প্রতিবেদন লেখা পর্যন্ত তাঁকে গ্রেফতার করা হয়নি। অতীতে সমীরকে গ্রেফতার করেছিল পুলিশ। পুলিশ সূত্রে খবর, অভিযুক্তরা মদ্যপান করে লুটের পরিকল্পনা করেছিলেন। অভিযুক্তদের বিরুদ্ধে ভারতীয় দণ্ডবিধির ৩০২, ৩০৭, ৩৯২, ৩৯৭ এবং ৩৪ ধারায় মামলা রুজু করা হয়েছে।