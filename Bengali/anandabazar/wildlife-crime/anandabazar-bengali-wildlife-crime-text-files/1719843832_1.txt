প্রেমের সম্পর্কে বিচ্ছেদের কারণে প্রাক্তন প্রেমিকার উপর অ্যাসিড হামলার অভিযোগ উঠল এক যুবকের বিরুদ্ধে। ঘটনাটি কর্নাটকের রামনগর জেলার। জখম নাবালিকা হাসপাতালে চিকিৎসাধীন। শনিবার এই ঘটনার কথা জানিয়েছে পুলিশ। অ্যাসিড হামলার জেরে বাঁ চোখে দৃষ্টিশক্তি হারাতে পারে ওই নাবালিকা। এমনই আশঙ্কা প্রকাশ করেছেন চিকিৎসকেরা। অভিযুক্ত ২২ বছরের যুবক সুমন্তের খোঁজে তল্লাশি চালাচ্ছে পুলিশ। শুক্রবার কনকাপুরা এলাকায় নাবালিকার উপর অ্যাসিড হামলা চালানো হয় বলে অভিযোগ। পুলিশ সূত্রে খবর, নাবালিকাকে ফোন করে ডাকেন অভিযুক্ত যুবক। সেই মতো তাঁর সঙ্গে দেখা করতে যান নাবালিকা। ওই যুবকের সঙ্গে নাবালিকার ২ বছরের প্রেমের সম্পর্ক ছিল। সম্প্রতি সেই সম্পর্ক ছিন্ন করে নাবালিকা। শুক্রবার নাবালিকার সঙ্গে দেখা করে তাঁদের সম্পর্ক টিকিয়ে রাখার জন্য জোর করেন যুবক। কিন্তু রাজি হয়নি নাবালিকা। অভিযোগ, এর পরই গাড়ির ইঞ্জিন পরিষ্কার করার তরল নাবালিকার মুখে ছুড়ে মারেন যুবক। গাড়ির ইঞ্জিন পরিষ্কার করার তরলে অ্যাসিড ছিল। হামলার পরই যুবক চম্পট দেন। অভিযুক্ত যুবককে ধরতে বিশেষ দল তৈরি করেছে পুলিশ। এই প্রতিবেদন লেখা পর্যন্ত তাঁকে গ্রেফতার করা হয়নি। পকসো আইন এবং ভারতীয় দণ্ডবিধির একাধিক ধারায় যুবকের বিরুদ্ধে মামলা রুজু করেছে পুলিশ।