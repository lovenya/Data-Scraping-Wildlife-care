রক্ষকই ভক্ষক! অন্তঃসত্ত্বার শ্লীলতাহানির অভিযোগ উঠল এক পুলিশকর্মীর বিরুদ্ধে। ঘটনাটি নবি মুম্বইয়ের খারঘর এলাকা। ওই পুলিশকর্মীকে সাসপেন্ড করা হয়েছে। ঘটনার সূত্রপাত গত মঙ্গলবার। সে দিন সন্ধ্যায় বাইকে করে স্বামীর সঙ্গে যাচ্ছিলেন ২৬ বছরের এক তরুণী। অভিযোগ, আচমকা তাঁদের বাইকে ধাক্কা মারে ওই পুলিশকর্মীর গাড়ি। ধাক্কা সত্ত্বেও নিয়ন্ত্রণ হারাননি তরুণীর স্বামী। বাইকে ধাক্কা লাগার কারণে পুলিশকর্মীর সঙ্গে তরুণীর স্বামীর বচসা বাধে। বচসা চলাকালীন দীনেশ মহাজন নামে ওই পুলিশকর্মী তরুণীর শ্লীলতাহানি করেন বলে অভিযোগ। বচসা দেখে জড়ো হন পথচলতি মানুষরা। ঘটনাস্থলে যায় পুলিশও। তার পর ওই পুলিশকর্মী এবং তরুণী, তাঁর স্বামীকে খারঘর থানায় নিয়ে যাওয়া হয়। পুলিশ জানিয়েছে, দীনেশ নামে ওই পুলিশকর্মী এক জন কনস্টেবল। মত্ত অবস্থায় গাড়ি চালাচ্ছিলেন তিনি। এই ঘটনায় তাঁকে সাসপেন্ড করা হয়েছে বলে জানিয়েছেন ডেপুটি কমিশনার সঞ্জয় পাটিল। তবে এই প্রতিবেদন লেখা পর্যন্ত তাঁকে গ্রেফতার করা হয়নি।