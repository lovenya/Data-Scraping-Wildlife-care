পারিবারিক বিবাদের জেরে স্বামীকে খুন করলেন স্ত্রী। রবিবার রাতে ঘটনাটি ঘটে জলপাইগুড়ি জেলার বানারহাট থানার অন্তর্গত বিন্নাগুড়ি চা বাগানের মুন্সি লাইনে। মৃত ব্যক্তির নাম রঞ্জিত ওরাঁও(৩৭)। স্বামীকে খুনের অভিযোগে ওই মহিলাকে গ্রেফতার করেছে বানারহাট থানার পুলিশ। অভিযুক্তকে আজ, সোমবার জলপাইগুড়ি জেলা আদালতে তোলা হবে বলে জানিয়েছে পুলিশ। পুলিশ সূত্রে খবর, বিন্নাগুড়ি চা বাগানে চৌকিদারের কাজ করতেন রঞ্জিত। তাঁর স্ত্রীও ওই বাগানে কাজ করতেন। অভিযোগ, রবিবার সন্ধ্যায় মদ্যপ অবস্থায় বাড়িতে এসেছিলেন রঞ্জিত। তা নিয়ে স্ত্রীর সঙ্গে বচসা শুরু হয়। বিবাদ চরমে পৌঁছলে আচমকাই রঞ্জিতের মাথায় কাঠের খিল দিয়ে আঘাত করেন স্ত্রী। ঘটনাস্থলেই মৃত্যু হয়ে রঞ্জিতের। স্থানীয় বাসিন্দারা জানিয়েছেন, স্বামী-স্ত্রীর মধ্যে নিত্য অশান্তি হত। ওই রাতে অশান্তি চরমে পৌঁছয়। চিৎকার শুনে বেশ কয়েকজন রঞ্জিতের বাড়িতে যান। তখন তাঁরা দেখেন, রক্তাক্ত অবস্থায় ঘরে পড়ে রয়েছেন রঞ্জিত। তাঁরাই পুলিশে খবর দেন।  পরে পুলিশ এসে দেহ উদ্ধার করে বানারহাট থানায় নিয়ে যায়। আরও পড়ুন: আড়ালে আতশবাজি, শুধু ইশারার অপেক্ষা বানারহাট থানার আইসি সমীর দেওসা জানিয়েছেন, জেরায় স্বামীকে খুনের কথা স্বীকার করেছেন ওই মহিলা। প্রাথমিক ভাবে মনে করা হচ্ছে, পরকীয়ার জেরেই এই খুন। তবে এর পিছনে অন্য কোনও কারণ আছে কি না তাও খতিয়ে দেখা হচ্ছে। তিনি আরও জানান, মৃতের দেহ ময়নাতদন্তের জন্য জলপাইগুড়িতে পাঠানো হবে।