পারিবারিক সম্পত্তি নিয়ে বিরোধ। আর তাতে প্রাণ গেল ৭ বছরের এক শিশুর। গুরুতর আহত হলেন শিশুটির মা। চাঞ্চল্যকর এই ঘটনাটি ঘটেছে অসমের শিলচরে। অসম পুলিশ সূত্রে খবর, শনিবার দুপুরে শিলচর শহরে ওই খুনের ঘটনা ঘটে। শিশুটিকে খুন করা হয় ছুরি দিয়ে। সেই দৃশ্য সমাজমাধ্যমে ছড়িয়ে পড়ার পরে পদক্ষেপ করে পুলিশ। গ্রেফতার করা হয়েছে মূল অভিযুক্তকে। স্থানীয় সূত্রে খবর, পারিবারিক জমি নিয়ে বেশ কিছু দিন ধরেই ঝামেলা চলছিল ওই পরিবারে। প্রায়শই ঝগড়া হত পরিবারের সদস্যদের মধ্যে। শনিবার তা চরমে পৌঁছয়। পরিবারের সদস্যদের মধ্যে প্রথমে কথা কাটাকাটি, তার পর শুরু হয় মারামারি। ওই সময় পরিবারের এক সদস্য ছুরি নিয়ে আক্রমণ করে এক মহিলার উপর। সেই সময় বাড়ির খুদে সদস্য ভয় পেয়ে মাকে জড়িয়ে ধরতে যায়। সেই সময় ছুরি গিয়ে লাগে তার শরীরে। ঘটনাস্থলেই মারা যায় শিশুটি। তার মধ্যে শিশুটির মাকে মারধর করা হয় বলে অভিযোগ। এই ঘটনা নিয়ে কাছার জেলার পুলিশ সুপার সংবাদমাধ্যমকে জানান, এক খণ্ড জমি নিয়ে বিরোধের জেরে প্রাণ গেল একটি শিশুর। অভিযুক্তেরা শিশুটির মাকে আঘাত করতে উদ্যত হয়েছিল। মহিলার হাত ছুরির আঘাতে রক্তারক্তি হয়ে যায়। শিশুটি ছিল মায়ের পিছনে। ভয় পেয়ে সে মাকে জড়িয়ে ধরেছিল। আক্রমণকারীরা তাকেও টেনে ছুরি দিয়ে আঘাত করে। ইতিমধ্যে ঘটনার ভিডিয়ো দেখে এক অভিযুক্তকে চিহ্নিত করেছে পুলিশ। তাকে গ্রেফতার করা হয়েছে। পুলিশ জানিয়েছে মূল অভিযুক্তকে পাকড়়াও করা হয়েছে। এই ঘটনায় জড়িত কেউ ছাড় পাবে না। ওই শিশুটির দেহ ময়নাতদন্তের জন্য শিলচর মেডিক্যাল কলেজে পাঠানো হয়েছে। সেই রিপোর্ট অনুযায়ী পুলিশ পরবর্তী পদক্ষেপ করবে।