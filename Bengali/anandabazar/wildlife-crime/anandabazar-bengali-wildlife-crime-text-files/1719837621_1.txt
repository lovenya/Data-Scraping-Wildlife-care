অবিরাম কান্নায় বিরক্ত হয়ে কোলের শিশুকে ডাস্টবিনে ছুড়ে ফেললেন মা! মাথায় গুরুতর চোট পেয়ে মৃত্যু হয় ২৫ দিনের ওই শিশুর। ঘটনাটি ঘটেছে দিল্লির পূর্ব বিনোদপুরে। ঘটনার তদন্তে নেমে শিশুটির মা নেহাকে গ্রেফতার করেছে পুলিশ। পুলিশ জানিয়েছে, ঘটনাটি শুক্রবার গভীর রাতের। শনিবার সকাল থেকেই শিশুটিকে খুঁজে না পাওয়ায় তার পরিবারের তরফে অপহরণের মামলা দায়ের করা হয়। সেই মামলার তদন্ত করতে নেমেই পুলিশ শিশুটির মায়ের কথায় অসঙ্গতি খুঁজে পায়। কিন্তু প্রথমে তিনি কিছুই স্বীকার করতে চাননি। অবিরাম মিথ্যা কথায় পুলিশকে বিভ্রান্ত করার চেষ্টা করে যাচ্ছিলেন। তিনি জানতেন না, রাতের অন্ধকারে যখন তিনি কোলের শিশুকে ছুড়়ে ফেলছিলেন পাশের নোংরার স্তূপে, তার কিছু দূরেই এক ব্যক্তি উপস্থিত ছিলেন। পুলিশকে ওই প্রত্যক্ষদর্শী জানান, শুক্রবার রাতে এক মহিলা ওই নোংরার স্তূপে কিছু একটা ছুড়ে ফেলেছিলেন। তবে ওই মহিলার পরিচয় দিতে পারেননি। এর পরই শিশুটির মাকে থানায় নিয়ে গিয়ে জিজ্ঞাসাবাদ করলে জেরার মুখে তিনি ঘটনার কথা স্বীকার করেন। আরও পড়ুন: ভাবী বরকে বাড়িতে ডেকে পুড়িয়ে খুন, সঙ্গী প্রেমিক কেন করলেন তিনি এ রকম? পুলিশের প্রশ্নের উত্তরে শিশুটির মা যা জানিয়েছেন, তাতে তাজ্জব দুঁদে অফিসারেরাও। ওই মহিলা পুলিশকে জানিয়েছেন, শিশুটি নাকি অবিরাম কেঁদে চলছিল। যাতে তিনি প্রচণ্ড বিরক্ত এবং রেগে যান। তাই রাগের মাথাতেই এই সিদ্ধান্ত তাঁর। শনিবার পুলিশের কাছে ঘটনার কথা স্বীকার করার পরে ওই মহিলাকে নিয়ে ঘটনাস্থলে পৌঁছয় পুলিশ। তখনও শিশুটির প্রাণ ছিল। তাকে উদ্ধার করে নিকটবর্তী হাসপাতালে ভর্তি করা হয়। কিন্তু তাকে বাঁচানো যায়নি। খুলি ফেটে মস্তিষ্কে গভীর আঘাত লেলেছিল তার, জানায় পুলিশ।