ঠকিয়েছেন প্রেমিক! সেই কারণে রাগে প্রেমিকের গায়ে ফুটন্ত তেল ঢেলে দিলেন এক তরুণী। ঘটনাটি তামিলনাড়ুর এরোড এলাকার। প্রেমিকের গায়ে গরম তেল ঢালার অভিযোগে গ্রেফতার করা হয়েছে ওই তরুণীকে। রবিবার এই ঘটনার কথা প্রকাশ্যে এসেছে। পুলিশ সূত্রে খবর, মীনা দেবী নামে নিজেরই এক আত্মীয়ের প্রেমে পড়েছিলেন ২৭ বছরের যুবক কার্তি। তামিলনাড়ুর ভবানী এলাকায় তাঁর বাড়ি। পেরুন্দুরাই এলাকায় একটি বেসরকারি সংস্থায় কর্মরত তিনি। মীনার সঙ্গে বেশ কিছু দিন ধরেই কার্তির সম্পর্ক ছিল। মীনাকে বিয়ের প্রতিশ্রুতিও দিয়েছিলেন কার্তি। সম্প্রতি মীনা জানতে পারেন যে, অন্য এক মহিলার সঙ্গে সম্পর্কে জড়িয়েছেন কার্তি। আর এটা জানার পরই স্বাভাবিক ভাবেই রেগে যান মীনা। ওই যুগলের মধ্যে এই নিয়ে বিতণ্ডাও বাধে। তদন্তকারীরা জানিয়েছেন, এই নিয়ে দু’জনের মধ্যে প্রায়শই ঝামেলা হত। শনিবার মীনার সঙ্গে দেখা করতে গিয়েছিলেন কার্তি। সাক্ষাতের পর তাঁদের মধ্যে আবার ঝামেলা হয়। সেই সময়ই কার্তির গায়ে মীনা ফুটন্ত তেল ঢেলে দেন বলে অভিযোগ। সঙ্গে সঙ্গে মাটিতে পড়ে যান কার্তি। তাঁর চিৎকার শুনে ছুটে যান পড়শিরা। তাঁরাই কার্তিকে উদ্ধার করে হাসপাতালে ভর্তি করান। তাঁর হাত এবং মুখ পুড়ে গিয়েছে। তদন্তে নেমে মীনাকে গ্রেফতার করেছে পুলিশ।