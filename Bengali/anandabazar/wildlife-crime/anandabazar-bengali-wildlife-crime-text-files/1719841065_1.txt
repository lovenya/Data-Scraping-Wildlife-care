বিষে খুন!— কলকাতার এনআরএস হাসপাতাল চত্বরের ভিতর থেকে ১৬টি কুকুরছানার প্যাকেট বন্দি দেহ উদ্ধারের ঘটনায় শোরগোল পড়েছিল রাজ্যে। এ বার প্রায় সে রকমই অভিযোগ উঠল দুর্গাপুরেও। শুক্রবার ‘ভালবাসার দিনে’ চারটি কুকুরছানার পচন ধরা দেহ উদ্ধার হল আবর্জনার মাঝে। সিটি সেন্টারের একটি এলাকার ঘটনা। বাসিন্দাদের অভিযোগ, কীটনাশক খাইয়ে এই ‘খুন’ করা হয়েছে। সিটি সেন্টারের বেঙ্গল অম্বুজা উপনগরীর ৪ নম্বর স্ট্রিট এলাকার বাসিন্দারা জানান, দিনভর ওই চারটি কুকুরছানাকে রাস্তার ধারে খেলতে দেখা যেত। মাস দু’য়েক ধরে বড় আপন হয়ে গিয়েছিল ছানাগুলি, জানান এলাকাবাসী। কিন্তু দিন চারেক ধরে কুকুরছানাগুলিকে এলাকায় দেখা যাচ্ছিল না। শেষমেশ এ দিন রাস্তার ধারে ডাঁই আবর্জনার মাঝে কুকুরছানাগুলির দেহ পড়ে থাকতে দেখা যায়। এলাকাবাসীর আর্জি, দোষীকে খুঁজে বার করে যথাযথ আইনি পদক্ষেপ করা হোক। স্থানীয় বাসিন্দা নীলাঞ্জনা রায় জানান, তিনি বাচ্চাগুলিকে প্রতিদিন খেতে দিতেন। সেগুলিকে আচমকা দেখতে না পেয়ে দুশ্চিন্তায় পড়ে গিয়েছিলেন। এ দিনের ঘটনার পরে তাঁর ক্ষোভ, ‘‘ছানাগুলিকে খাবারের সঙ্গে বিষ মিশিয়ে কেউ মেরে ফেলেছে বলে মনে হয়। যে দায়ী সে যেন ছাড়া না পায়।’’ একটি পশুপ্রেমী সংগঠনের সঙ্গে যুক্ত নীলাঞ্জনাদেবী জানান, সিটি সেন্টার ফাঁড়ি ও মহকুমাশাসকের (দুর্গাপুর) দফতরে লিখিত অভিযোগ জানানো হয়েছে। পুলিশ জানায়, ঘটনার তদন্ত শুরু হয়েছে। মহকুমাশাসক অনির্বাণ কোলে বলেন, ‘‘পুলিশ তদন্ত শুরু করেছে। দেহগুলি ময়না-তদন্তের জন্য পশু হাসপাতালে পাঠানোর ব্যবস্থা করা হয়েছে। ময়না-তদন্তের রিপোর্টে বোঝা যাবে, মৃত্যুর প্রকৃত কারণ। পুলিশ এলাকাবাসীর সঙ্গে কথা বলবে। এলাকার সিসিটিভি ক্যামেরার ফুটেজও খতিয়ে দেখা হবে। পুলিশের রিপোর্টের ভিত্তিতে পরবর্তী পদক্ষেপ করা হবে।’’