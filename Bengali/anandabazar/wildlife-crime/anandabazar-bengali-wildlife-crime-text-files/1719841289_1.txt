সোশ্যাল মিডিয়ায় ভুয়ো এবং আপত্তিকর পোস্ট করার জন্য বিভিন্ন জেলা থেকে গ্রেফতার করা হয়েছে ১৩০ জনকে। সেই সঙ্গে ২৮৩ জনকে সতর্কও করা হয়েছে। শনিবার রাজ্য পুলিশ সূত্রে এমনটাই জানা গিয়েছে। রাজ্যে লকডাউন ঘোষণা হওয়ার পর, ফেসবুকে মিথ্যা তথ্য দিয়ে আপত্তিকর পোস্ট করা হচ্ছে বলে বহু অভিযোগ আসছে পুলিশের কাছে। হোয়াটসঅ্যাপ গ্রুপেও এই ধরনের পোস্ট ফরওয়ার্ড করা হচ্ছে। গোটা বিষয়টির উপরেই কলকাতা এবং রাজ্য পুলিশ নজরদারি রয়েছে। আপত্তিকর পোস্ট নিয়ে অভিযোগ খতিয়ে দেখে এখনও পর্যন্ত ১৩০ জনকে গ্রেফতার করা হয়েছে। বিভিন্ন থানার পাশাপাশি, সাইবার ক্রাইম বিভাগ এ বিষয়ে সতর্ক। পুলিশের তরফ থেকে জানানো হয়েছে, এমন বিষয়গুলি পোস্ট অথবা ফরোয়ার্ড করবেন না, যেটা সম্বন্ধে আপনি ব্যক্তিগত ভাবে জানেন না। প্রয়োজনে বিষয়টি পুলিশকে জানানোর কথাও বলা হয়েছে। কিন্তু তার পরেও রেশন থেকে শুরু করে লকডাউন মানা হচ্ছে না, এমনকি মদের দোকানের নম্বর দিয়ে বিভিন্ন বিভ্রান্তিমূলক মিথ্যা তথ্য ছড়িয়ে দেওয়া হচ্ছে ফেসবুকে। হোয়াটসঅ্যাপেও বিভিন্ন গ্রুপে ছড়িয়ে পড়ছে ভুয়ো তথ্য। সে সব অভিযোগ আসছিল পুলিশের কাছে। এই ধরনের পোস্ট যাঁরা করছেন, তাঁদের চিহ্নিত করে গ্রেফতার করা হচ্ছে বলে পুলিশ সূত্রে জানা গিয়েছে। এমনকি হোয়াটসঅ্যাপ গ্রুপের অ্যাডমিনকেও সতর্ক করা হচ্ছে এই ধরনের পোস্ট থেকে বিরত থাকার জন্য। আরও পড়ুন: অধিকার স্মরণ করিয়ে ধনখড়কে ফের কড়া চিঠি মমতার আরও পড়ুন: এনআরএস হাসপাতালে একসঙ্গে ৮ রোগী করোনায় সংক্রমিত (অভূতপূর্ব পরিস্থিতি। স্বভাবতই আপনি নানান ঘটনার সাক্ষী। শেয়ার করুন আমাদের। ঘটনার বিবরণ, ছবি, ভিডিয়ো আমাদের ইমেলে পাঠিয়ে দিন, feedback@abpdigital.in ঠিকানায়। কোন এলাকা, কোন দিন, কোন সময়ের ঘটনা তা জানাতে ভুলবেন না। আপনার নাম এবং ফোন নম্বর অবশ্যই দেবেন। আপনার পাঠানো খবরটি বিবেচিত হলে তা প্রকাশ করা হবে আমাদের ওয়েবসাইটে।)