রাতের অন্ধকারে দুষ্কৃতীদের এলোপাথাড়ি গুলিতে ঝাঁঝরা হলেন বীরভূমের সাঁইথিয়ার এক বালি ব্যবসায়ী। অকুস্থলেই মৃত্যু হয় তাঁর। সোমবার রাতে এই ঘটনায় ব্যাপক চাঞ্চল্য ছড়াল বীরভূমের সাঁইথিয়া এলাকায়। স্থানীয় সূত্রে খবর, কমলকান্তি দে ওরফে রাজু নামে ওই ব্যবসায়ী একটি পেট্রল পাম্পের মালিক ছিলেন। তাছাড়া বালির কারবারও করতেন। সোমবার রাত ১১টা নাগাদ নিজের পেট্রল পাম্প থেকে কাজ সেরে মোটর বাইকে বাড়ি ফিরছিলেন তিনি। সাঁইথিয়া সারদা মোড় এলাকা দিয়ে যাওয়ার সময় কয়েকজন দুষ্কৃতী তাঁকে ঘিরে ধরে। তার পর কয়েক সেকেন্ডের ব্যবধানে এলোপাথাড়ি গুলি চালাতে শুরু করে তারা। পালানোর চেষ্টা করলে ব্যবসায়ীর পিঠ বরাবর মোট চারটি বুলেট বিঁধে যায়। সেখানেই লুটিয়ে পড়েন তিনি। গুলির শব্দে স্থানীয়রা বেরিয়ে এলে চম্পট দেয় দুষ্কৃতীরা। ব্যবসায়ীকে রক্তাক্ত অবস্থায় উদ্ধার করে সাঁইথিয়া হাসপালাতে নিয়ে যাওয়া হলে চিকিৎসকেরা তাঁকে মৃত বলে ঘোষণা করেন। মৃতের পরিবারের অভিযোগ, ব্যবসায়িক ঝামেলার জেরেই এই খুন। এ নিয়ে পুলিশের কাছে তাঁরা অভিযোগ জানাচ্ছেন। ঘটনার তদন্ত শুরু করেছে পুলিশ।