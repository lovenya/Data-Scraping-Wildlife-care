ভারতের কোনও না কোনও প্রান্তে প্রতি দিনই কোনও না কোনও অপরাধ হচ্ছে। প্রতিটি অপরাধের নেপথ্যে কোনও না কোনও কারণ উঠে আসছে। কোথাও ডাকাতি, কোথাও অপহরণ, কোথাও সংঘর্ষ, কোথাও আবার খুনের মতো ঘটনা ঘটেই চলেছে আমাদের চারপাশে। কিন্তু কেন এত অপরাধ, কেন এত খুনের মতো ঘটনা? কী বলছে সরকারি তথ্য? ন্যাশনাল ক্রাইম রেকর্ডস ব্যুরো (এনসিআরবি) সম্প্রতি ‘ক্রাইম ইন ইন্ডিয়া-২০২২’ একটি রিপোর্ট প্রকাশ করেছে। ২০২২ সাল পর্যন্ত হওয়া অপরাধের (খুন) তথ্য তুলে ধরা হয়েছে সেই রিপোর্টে। কোন রাজ্য অপরাধের শীর্ষে সেই তথ্যও প্রকাশ করা হয়েছে তাতে। এনসিআরবি-র সাম্প্রতিক তথ্য বলছে, দেশে প্রতি দিন গড়ে খুন হচ্ছেন ৭৮ জন।  অর্থাৎ ঘণ্টায় তিন জনেরও বেশি। এনসিআরবি-র তথ্য বলছে, ২০২২ সালে সারা দেশে খুনের সংখ্যা ২৮ হাজার ৫২২। এনসিআরবি-র তথ্য বলেছে, আগের দু’বছরের তুলনায় ২০২২ সালে খুনের সংখ্যা তুলনামূলক ভাবে কমেছে। ২০২১ সালে সারা দেশে খুনের সংখ্যা ছিল ২৯ হাজার ২৭২। সেখানে ২০২০ সালে খুনের সংখ্যা ছিল ২৯ হাজার ১২৩। ২০২২ সালে রাজ্যগুলির মধ্যে সবচেয়ে বেশি খুনের এফআইআর দায়ের হয়েছে উত্তরপ্রদেশে। এই রাজ্যে এফআইআরের সংখ্যা ৩ হাজার ৪৯১। তার পরই রয়েছে বিহার (২,৯৩০), মহারাষ্ট্র (২,২৯৫), মধ্যপ্রদেশ (১,৯৭৮), রাজস্থান (১,৮৩৪) এবং পশ্চিমবঙ্গ (১,৬৯৬)। এনসিআরবি-র তথ্য বলছে, ২০২২ সালে সবচেয়ে কম খুনের ঘটনা ঘটেছে সিকিমে। সেখানে ওই বছরে খুন হয়েছেন ৯ জন। তার পরই রয়েছে নাগাল্যান্ড (২১), মিজ়োরাম (৩১), গোয়া (৪৪) এবং মণিপুর (৪৭)। ২০২২ সালে কেন্দ্রশাসিত অঞ্চলগুলির মধ্যে দিল্লিতে খুন হয়েছেন ৫০৯ জন। তার পর জম্মু-কাশ্মীরে (৯৯), পুদুচেরিতে (৩০), চণ্ডীগড়ে (১৮), দাদরা ও নগর হাভেলিতে, দমন এবং দিউতে (১৬), আন্দামান এবং নিকোবর দ্বীপপুঞ্জে (৭), লাদাখে (৫) এবং লক্ষদ্বীপে (০)। এনসিআরবি-র তথ্য বলছে, ২০২২ সালে খুন হওয়া ব্যক্তিদের মধ্যে ৯৫.৪ শতাংশই প্রাপ্তবয়স্ক। তাঁদের মধ্যে মহিলার সংখ্যা ৮ হাজার ১২৫ জন। খুন হওয়া ব্যক্তিদের মধ্যে পুরুষ ছিলেন ৭০ শতাংশ। তৃতীয় লিঙ্গের মানুষ খুন হয়েছেন ন’জন। এনসিআরবি-র তথ্য বলছে, ২০২২ সালে সারা দেশে যত জন খুন হয়েছেন তাঁদের মধ্যে ৯ হাজার ৯৬২ জন খুন হয়েছেন ‘বিবাদের’ কারণে। তার মধ্যে মহারাষ্ট্রে বিবাদের কারণে মৃত্যু হয়েছে ১ হাজার ১৩০ জনের। তার পর রয়েছে তামিলনাড়ু (১,০৪৫), বিহার (৯৮০), মধ্যপ্রদেশ (৭২৬) এবং উত্তরপ্রদেশ (৭১০)। ‘ব্যক্তিগত শত্রুতা’র কারণে ২০২২ সালে সারা দেশে খুন হয়েছেন ৩ হাজার ৭৬১ জন। তার মধ্যে বিহারে ৮০৪ জন, মধ্যপ্রদেশে ৩৬৪ এবং কর্নাটকে ৩৫৩ জন। বিবাদ এবং ব্যক্তিগত শত্রুতার কারণে খুনের পরই যে সব কারণ খুনের নেপথ্যে রয়েছে সেগুলি হল— পণ, ডাইনিপ্রথা, নরবলি, ধর্মীয় এবং সাম্প্রদায়িক দাঙ্গা, জাতিগত কারণ, রাজনৈতিক কারণ, শ্রেণিবিবাদ, ‘সম্মানরক্ষার্থে খুন’ এবং প্রেমের সম্পর্ক। ২০২২ সালে খুনের নেপথ্য অন্য যে কারণগুলি উঠে এসেছে সেগুলি হল— পারিবারিক বিবাদ, অবৈধ সম্পর্ক, জঙ্গি হামলা, ডাকাতি, গোষ্ঠী সংঘর্ষ, জমি এবং সম্পত্তি নিয়ে বিবাদ, ছোটখাটো ঝগড়া। সব ছবি প্রতীকী।