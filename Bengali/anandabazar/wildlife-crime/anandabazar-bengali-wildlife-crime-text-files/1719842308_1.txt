অন্তঃসত্ত্বা এক মহিলাকে গণধর্ষণ করার অভিযোগ উঠল বিহারের পটনায়। ধর্ষণের পরে ২৪ বছরের ওই মহিলাকে অজ্ঞান অবস্থায় পটনা জংশনের কাছে রেললাইনে ফেলে দিয়ে পালায় অভিযুক্তেরা। শনিবার রাতের এই ঘটনায় তিন অভিযুক্তের মধ্যে দু’জনকে গ্রেফতার করেছে পুলিশ। তাদের নাম বিশাল এবং অঙ্কিত। ধৃতেরা সিপারার বাসিন্দা। তৃতীয় অভিযুক্ত পলাতক। তার খোঁজে তল্লাশি চালাচ্ছে পুলিশ। মূলত লখিসরাইয়ের বাসিন্দা ওই নিগৃহীতার বিয়ে হয়েছে বছরখানের আগে। তাঁর স্বামী একটি পেট্রোলিয়াম সংস্থায় কাজ করেন। শনিবার রাতে স্বামী কাজে চলে যাওয়ার পরে ১০টা নাগাদ বাড়ির সামনে হাঁটতে বেরিয়েছিলেন ওই অন্তঃসত্ত্বা। অভিযোগ, সেই সময় দু’জন যুবক তাঁর সঙ্গে খারাপ আচরণ করতে শুরু করে। তার পরে দু’জনে ওই মহিলার মুখ চেপে ধরে জোর করে তাঁকে একটি মাঠে যায়। ওই দুই ব্যক্তি ফোন করে আর এক জনকে ডেকে নেয়। অভিযোগ, তিন যুবক মিলে ওই অন্তঃসত্ত্বাকে গণধর্ষণ করে। মহিলা বাধা দেওয়ার চেষ্টা করলে তাঁকে মারধর করা হয়। তার পরে অজ্ঞান অবস্থায় নিগৃহীতাকে পটনা জংশনের কাছে রেললাইনে ফেলে দিয়ে পালায় তিন অভিযুক্ত। জ্ঞান ফেরার পরে চিৎকার করতে শুরু করে দেন ওই মহিলা। তাঁর চিৎকার শুনে ঘটনাস্থলে ছুটে আসে জিআরপি। ঘটনা জানার পরে নিগৃহীতা অন্তঃসত্ত্বাকে মহিলা থানায় পাঠানো হয়।  পুলিশ জানিয়েছে, শারীরিক পরীক্ষার পরে ওই মহিলার বয়ান নথিভুক্ত করা হয়েছে।