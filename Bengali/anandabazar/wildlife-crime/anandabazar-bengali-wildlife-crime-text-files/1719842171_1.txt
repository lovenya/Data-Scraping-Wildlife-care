পারিবারিক অশান্তির জেরে স্ত্রীকে কুপিয়ে খুন করার অভিযোগ উঠল স্বামীর বিরুদ্ধে। অভিযুক্ত স্বামী গোপি রানাকে গ্রেফতার করেছে পুলিশ। গ্রামবাসীরাই তাকে পুলিশের হাতে তুলে দিয়েছেন। শনিবার ঘটনাটি ঘটেছে কেশিয়াড়ি থানার সাতারপুর অঞ্চলের সিঙ্গাই গ্রামে। মৃত সোমা রানা (২৩)-র দেহ ময়নাতদন্তের জন্য পাঠানো হয়েছে। পুলিশ ও স্থানীয় সূত্রে খবর, প্রায় আট বছর আগে বেলদা থানা এলাকার বাসিন্দা গোপি রানার সঙ্গে বিয়ে হয়েছিল সিঙ্গাই গ্রামের সোমা রানার। বিয়ের বছর খানেক পর থেকেই শ্বশুর বাড়িতে থাকা শুরু করেছিল গোপি। প্রায়শই স্বামী-স্ত্রীর মধ্যে গোলমাল লেগেই থাকত। শনিবার তা চূড়ান্ত পর্যায়ে যায়। সোমার পরিবারের অভিযোগ, দু’জনের ঝগড়া থামাতে না পেরে পাড়ার লোককে যখন তাঁরা ডাকতে গিয়েছিলেন, ঠিক সেই সময়ে ধারালো অস্ত্রের আঘাতে তাঁদের মেয়েকে খুন করেছে জামাই। বাড়িতে ফিরে এসে তাঁরা দেখেন, রক্তাক্ত অবস্থায় মেয়ে পড়ে রয়েছে মেঝেতে। তারপর স্থানীয়রা থানায় খবর দিলে পুলিশ ঘটনাস্থলে এসে মৃতদেহ উদ্ধার করে নিয়ে যায়।