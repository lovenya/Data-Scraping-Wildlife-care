রাজস্থানে করণী সেনার প্রধানকে
লক্ষ্য করে গুলি চালানোর অভিযোগ উঠল। গুলিবিদ্ধ রাজস্থানের করণী সেনার সভাপতি
ভানওয়ার সিংহকে হাসপাতালে ভর্তি করানো হয়েছে। গুলি চালানোর অভিযোগ উঠেছে করণী সেনার
প্রাক্তন এক সদস্যের বিরুদ্ধে। উদয়পুরে এই ঘটনার কথা রবিবার প্রকাশ্যে এসেছে। উদয়পুরে একটি অনুষ্ঠানে গিয়েছিলেন
ভানওয়ার। সেখান থেকে বেরোনোর সময় তাঁকে লক্ষ্য করে গুলি চালানো হয় বলে অভিযোগ।
অভিযুক্তকে গ্রেফতার করা হয়েছে। তাঁর কাছ থেকে একটি দেশি পিস্তল উদ্ধার করা হয়েছে। এনডিটিভিকে করণী সেনার জাতীয়
সভাপতি মহিপাল মকপানা দাবি করেছেন, রাজনৈতিক উদ্দেশ্যে এই হামলা চালানো হয়েছে। চলতি বছরের শেষে
রাজস্থানে বিধানসভা নির্বাচন। রাজপুত ভোটব্যাঙ্ককে পাখির চোখ করে বেশ কিছু
কর্মসূচি করছে করণী সেনা। এই পরিস্থিতিতে করণী সেনার রাজ্য সভাপতির উপর হামলা
চালানো হল।