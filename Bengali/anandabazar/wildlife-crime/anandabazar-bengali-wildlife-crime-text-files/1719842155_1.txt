দুষ্কৃতী হামলায় গুলিবিদ্ধ হলেন তৃণমূল নেতা প্রদীপ বন্দ্যোপাধ্যায়। শনিবার রাতে তাঁর উপর দুষ্কৃতীরা হামলা চালায় বলে অভিযোগ। ঘটনা নিয়ে ব্যাপক চাঞ্চল্য ছড়িয়েছে পুরুলিয়া শহরে। বছর খানেক আগে তৃণমূল ছেড়ে বিজেপি-তে গেলেও, বিধানসভা নির্বাচনের পর তিনি তৃণমূলে ফেরেন। রাজনৈতিক কারণে এই হামলা কি না, তা এখনও স্পষ্ট নয়। তবে, বিধানসভা ভোটের আগেও তাঁর ওপর হামলা হয়েছিল। শনিবার রাত ৮.৩০টা নাগাদ পুরুলিয়া বাসস্ট্যান্ড থেকে কাজ সেরে মোটর সাইকেলে বাড়ি ফিরছিলেন তিনি। অভিযোগ, পথে পুরুলিয়া আদালতের কাছে চিত্তরঞ্জন উচ্চ বিদ্যালয়ের সামনে পৌঁছলে অন্ধকারের সুযোগে দুষ্কৃতীরা গুলি চালায়। একটি বন্ধ চায়ের দোকানের ভিতর থেকে গুলি চালানো হয় বলে অনুমান পুলিশের। পেটে গুলি তাঁর। গুলির আঘাতে ঘটনাস্থলেই লুটিয়ে পড়েন প্রদীপ। সঙ্গে সঙ্গে তাঁকে পুরুলিয়া দেবেন মাহাতো সদর হাসপাতালে নিয়ে আসা হয়। ঘটনাস্থল থেকে প্রদীপের মোবাইল ও একটি পিতলের গুলির খোল উদ্ধার করেছে পুরুলিয়া সদর থানার পুলিশ।বছর খানেক আগে তিনি বিজেপি-তে যোগদান করেন। গত মাসে ফের তিনি সদলবলে ফেরেন তৃণমূলে। পেট্রোপণ্যের মূল্যবৃদ্ধির প্রতিবাদে শনিবার তৃণমূলের প্রতিবাদ সভাতেও তিনি ছিলেন। হাসপাতালে নিয়ে যাওয়া হলে চিকিৎসকরা তাঁর পেট থেকে গুলি বের করার জন্য অস্ত্রোপচার শুরু করেছেন। তবে এই বিষয়ে জেলা পুলিশ সুপার এস সেলভা মুরুগনকে ফোন করা হলে তিনি ফোন ধরেননি।