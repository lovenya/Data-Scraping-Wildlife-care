নয়ানজুলিতে বস্তার মধ্যে মিলেছিল যুবকের পচাগলা দেহ। হাতে উল্কি করে লেখা স্ত্রীর নাম দেখে দেহ শনাক্ত করেছিলেন পরিজনেরা। পূর্ব বর্ধমানের মাধবডিহিতে ওই যুবককে খুনে সেই স্ত্রী ও তাঁর ‘প্রেমিক’কে গ্রেফতার করল পুলিশ। পুলিশের দাবি, বিবাহ বহির্ভূত সম্পর্কের জেরে খুনের কথা জেরায় স্বীকার করেছে ধৃতেরা। নিহত খোকন মাঝির (৩৬) বাড়ি হুগলির গোঘাটের পানপাতা গ্রামে। বুধবার মাধবডিহির নন্দনপুরে তাঁর দেহ মেলে। এই খুনের ঘটনায় উঠে আসছে মনুয়া-কাণ্ডের ছায়াও। মাস পাঁচেক আগে বারাসতে প্রেমিক অজিত রায়ের সঙ্গে ছক কষে স্বামীকে খুন করানোর অভিযোগ উঠেছিল মনুয়া মজুমদারের বিরুদ্ধে। বৃহস্পতিবার পূর্ব বর্ধমানের অতিরিক্ত পুলিশ সুপার (সদর) পুষ্পা কুমারী জানান, খোকনবাবু যার জমিতে খেতমজুরের কাজ করতেন, সেই বাপ্পাদিত্য পানের সঙ্গে তাঁর স্ত্রী তাপসীর সম্পর্ক ছিল বলে জানা গিয়েছে। বৃহস্পতিবার দু’জনকেই গ্রেফতার করা হয়। পুলিশ জানায়, শনিবার, বিজয়া দশমীর দিন থেকে নিখোঁজ ছিলেন খোকনবাবু। তাঁর পরিজনেরা রবিবার গোঘাট থানায় নিখোঁজ ডায়েরি করেন। একটি বস্তাবন্দি দেহ উদ্ধারের খবর পেয়ে বৃহস্পতিবার দুপুরে তাঁর শ্যালক দেবু রায় মাধবডিহি থানায় আসেন। নিহতের ডান হাতে ‘তাপসী’ লেখা উল্কি দেখেই তিনি দেহ শনাক্ত করেন। তার পরেই খোকনবাবুর বাড়ির লোকজন পুলিশের কাছে অভিযোগ করেন, তাপসীর সঙ্গে বাপ্পাদিত্যের বিবাহ বহির্ভূত সম্পর্ক রয়েছে। তার জেরেই এই খুন বলে তাঁদের সন্দেহ। খোকনবাবু ও তাপসীদেবীর দুই মেয়ে রয়েছে। বড় মেয়ের বিয়ে হয়ে গিয়েছে। ছোট মেয়ে অষ্টম শ্রেণির ছাত্রী। পুলিশ জানায়, তদন্তে জানা গিয়েছে, বিবাহ বহির্ভূত সম্পর্ক নিয়ে পঞ্চমীর রাতে দম্পতির মধ্যে অশান্তি হয়। তার পরেই খুনের ছক কষে বাপ্পাদিত্য ও তাপসী। পুলিশের দাবি, জেরায় বাপ্পাদিত্য জানিয়েছে, দশমীর রাতে খেতজমির পাশে খোকনবাবুর সঙ্গে তার প্রথমে বচসা, তার পরে হাতাহাতি হয়। সে চড় মারতেই মাটিতে পড়ে মৃত্যু হয় খোকনবাবুর। একটি বস্তা জোগাড় করে মৃতদেহ তাতে ঢুকিয়ে গভীর রাতে সাইকেলে করে ৫–৬ কিলোমিটার দূরে মাধবডিহির নন্দনপুরে নয়ানজুলিতে ফেলে যায় বাপ্পাদিত্য। নিহতের বাবা অজয়বাবুর অভিযোগ, ‘‘তাপসীর বিবাহ বহির্ভূত সম্পর্কের জেরে ওদের মধ্যে প্রায়ই গোলমাল হতো। সে জন্যই খুন করা হয়েছে আমার ছেলেকে।’’ অভিযুক্তদের উপযুক্ত শাস্তির দাবি জানিয়েছেন মৃতের ভাই সদানন্দবাবু। আজ, শুক্রবার ধৃতদের আদালতে তোলা হবে।