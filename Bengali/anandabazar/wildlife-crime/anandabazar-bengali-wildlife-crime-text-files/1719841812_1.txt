যুবতীকে মারধর করে গণধর্ষণের অভিযোগ উঠল প্রতিবেশী তিন যুবকের বিরুদ্ধে। ঘটনার পর থেকে শারীরিক অবস্থার অবনতি হওয়ায় ওই যুবতীকে হাসপাতালে ভর্তি করানো হয়েছে। সোমবার রাতে নির্যাতিতার পরিবারের অভিযোগের ভিত্তিতে অভিযুক্তদের গ্রেফতার করেছে পুলিশ। পুরুলিয়ার কাশীপুরের ওই ঘটনায় ধৃতদের চার দিনের পুলিশি হেফাজতের নির্দেশ দিয়েছেন বিচারক। পুলিশ সূত্রে খবর, বছর তিরিশের ওই যুবতী কাশীপুর থানা এলাকায় জোড়াপুকুর গ্রামের বাসিন্দা। রবিবার সন্ধ্যায় বিধান বাউরি, প্রদীপ বাউরি এবং আস্তিক বাউরি নামে প্রতিবেশী তিন যুবক তাঁকে গণধর্ষণ করে বলে অভিযোগ। নির্যাতিতার পরিবারের দাবি, রবিবার সন্ধ্যায় প্রকৃতির ডাকে সাড়া দিয়ে পুকুরপারে যান যুবতী। সে সময় গ্রামের ওই যুবকেরা তাঁকে জোর করে পুকুরের ধারের একটি ঝোপে টেনে নিয়ে যায়। চলে মারধরও। এর পর তাঁকে গণধর্ষণ করা হয় বলে অভিযোগ। সেই রাতে ঘটনার কথা বাড়ির লোকজনকে জানাতে পারেননি নির্যাতিতা। তবে পরের দিন তাঁর শারীরিক অবস্থার অবনতি হতে থাকে। এর পর গোটা ঘটনাটি বাড়িতে জানান ওই যুবতী। আরও পড়ুন: মূর্তি-বিতর্কে শাহকে চিঠির লেখার ভাবনা আরও পড়ুন: সিবিআই জেরার পর গরু পাচার-কাণ্ডে গ্রেফতার বিএসএফ কমান্ডান্ট সতীশ কুমার নির্যাতিতার মুখে ঘটনার কথা শুনে ওই তিন জনের বিরুদ্ধে কাশীপুর থানায় লিখিত অভিযোগ দায়ের করেন ওই পরিবারের সদস্য়রা। পাশাপাশি, ওই যুবতীকে রঘুনাথপুর সুপার স্পেশালিটি হাসপাতালে ভর্তি করানো হয়। পরিবারের অভিযোগের ভিত্তিতে সোমবার রাতে অভিযুক্তদের বিরুদ্ধে গণধর্ষণের মামলা রুজু করেছে পুলিশ। মঙ্গলবার ধৃতদের রঘুনাথপুর মহকুমা আদালতে তোলা হলে চার দিনের পুলিশি হেফাজতের নির্দেশ দিয়েছেন বিচারক।