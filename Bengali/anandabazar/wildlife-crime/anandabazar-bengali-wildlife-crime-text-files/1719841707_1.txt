জঙ্গল থেকে বেরিয়ে সটান বাজারে ঢুকে গেল হাতির পাল। বড়-ছোট, দাঁতাল-মাকনা মিলিয়ে প্রায় ১৩টা হাতির একটা দল। ভিড়ে ঠাসা বাজারে হাতি দেখে শুরু হয়ে যায় হুলস্থুল। ঘটনাটি ঘটেছে ঝাড়গ্রামের গিধনি বাজারে। হাতির পালের অবশ্য তাতে ভ্রুক্ষেপ নেই। বাজারের সরু গলিতেই হেলেদুলে ঘুরে বেড়াতে থাকে তারা। খানিক পরে অবশ্য পিছনে কয়েকশো মানুষের চিৎকারে বিরক্ত হয়ে হাতিরা বাজার ছেড়ে রাস্তা ধরে এগিয়ে যায় ধান মাঠের দিকে। সেখানে কয়েক ঘণ্টা ধান খেয়ে কাটায় গোটা দল। এর পরে অবশ্য বনকর্মীরা হাতির দলটিকে পাশের জঙ্গলে ফেরত পাঠান। বন দফতরের কর্তাদের দাবি, দলমা পাহাড় থেকে নেমে এসেছে দলটি। এলাকার বাসিন্দাদের অভিযোগ, মাঠের পর মাঠ ফসল নষ্ট করছে এই হাতিরা।