বাবার সই নকল করে জাল দলিল করার অভিযোগে এক যুবককে গ্রেফতার করল নদিয়ার পলাশিপাড়া থানার পুলিশ। পুলিশ সূত্রে খবর, ধৃত ধৃতের নাম নাম কিশোরী মোহন সরকার। বাড়ি পলাশিপাড়া থানার উজিরপুর এলাকায়। মঙ্গলবার ওই যুবককে তেহট্ট আদালতে তোলা হলে বিচারক তাঁকে ১৪ দিন জেল হেফাজতে রাখার নির্দেশ দেন। পুলিশ সূত্রে খবর, কিশোরীমোহন তেহট্ট-২ ব্লকের ভূমি দফতরের বিভাগে জমির রেকর্ড করতে একটি দলিল জমা দিয়েছিলেন। সেই দলিল দেখে ভূমি দফতরের আধিকারিকের সন্দেহ হয়। তাঁর মনে হয় ওই দলিল জাল। তিনি ওই দলিল আসল কি না তা খতিয়ে দেখতে শুরু করেন। দেখেন যা সন্দেহ করেছিলেন সেটাই। কিশোরীমোহনের জমা দেওয়া দলিলটি জাল। তিনি থানায় অভিযোগ করেন। গত বছর ২২ ডিসেম্বর দায়ের হওয়া সেই অভিযোগের প্রেক্ষিতে সোমবার রাতে অভিযুক্তকে গ্রেফতার করেছে পুলিশ। বাবা রমেশ সরকারের মৃত্যুর পর কিশোরীমোহন তাঁর নামে থাকা জায়গাজমির খোঁজ নিতে যান বিভিন্ন দফতরে। কিন্তু তিনি বুঝতে পারেন যে, পৈতৃক জমি আইনত ভাবে তিনি একা পাবেন না। তাঁর অন্য ভাইদের মধ্যেও তা ভাগাভাগি হবে। এর পরেই ফন্দি আঁটতে শুরু করেন কিশোরীমোহন। কী ভাবে বাবার সমস্ত সম্পত্তি নিজের নামে করা যায়, তাই নিয়ে পরিকল্পনা শুরু করেন। কিছু দিন আগে এক ব্যক্তির সঙ্গে তাঁর পরিচয় হয়। তিনিই নাকি বাবার সই নকল করার বুদ্ধি দেন যুবককে। এর পর বাবার সই নকল করে কিশোরীমোহন জমির দলিল তৈরি করে ভূমি দফতরে জমির রেকর্ড করার জন্য আবেদন করেন। সেই আবেদন জমা হওয়ার পর অন্য ওয়ারিশদের নোটিসও দেয় ভূমি দফতর। তখন কিশোরীমোহনের ভাইয়েরা এই রেকর্ডের বিষয়ে আপত্তি জানিয়ে জানান যে, তাঁদের বাবার সই জাল করা হয়েছে। অন্য দিকে, ভূমি দফতরের আধিকারিকও ওই জমির রেকর্ড না করে দলিলটি খতিয়ে দেখা শুরু করেন। তদন্তকারীদের অনুমান, বাবার সম্পত্তি থেকে ভাইদের বঞ্চিত করতেই এই ফন্দি এঁটেছিলেন যুবক।