স্ত্রীর মাথায় হাতুড়ি দিয়ে আঘাত করার অভিযোগে গ্রেফতার হল স্বামী। ঘটনাটি ঘটেছে বুধবার সকালে কসবা থানার সুইনহো লেনে। পুলিশ জানিয়েছে, ধৃতের নাম তপন পুরকাইত। পেশায় ইলেক্ট্রিক মিস্ত্রি তপন এক সন্তান ও স্ত্রী মঙ্গলাকে নিয়ে সুইনহো লেনেই থাকে। পুলিশ সূত্রের খবর, এ দিন স্বামী-স্ত্রীর মধ্যে প্রবল অশান্তি চলছিল। হঠাৎই রাগের বশে তপন হাতুড়ি নিয়ে স্ত্রীর মাথায় আঘাত করে বসে বলে অভিযোগ। মায়ের মাথা থেকে গলগল করে রক্ত বেরোতে দেখে ছেলে ভয়ে চিৎকার করতে থাকে। ইতিমধ্যে অচৈতন্য হয়ে মেঝেতে লুটিয়ে পড়েন মঙ্গলা। স্থানীয় বাসিন্দারা জানান, তপনের সঙ্গে মঙ্গলার দীর্ঘদিন ধরে অশান্তি চলছিল। বুধবার সেই অশান্তি চরমে পৌঁছয়। অভিযোগ, সকাল সাতটা নাগাদ দু’পক্ষের তুমুল বিবাদের মাঝেই তপন হাতের কাছে থাকা হাতুড়ি দিয়ে স্ত্রীর মাথায় কয়েক ঘা দেয়। ছেলের চিৎকারে পাড়ার লোকেরাই গিয়ে মঙ্গলাকে উদ্ধার করে এস এস কে এম হাসপাতালে নিয়ে যান। হাসপাতাল সূত্রের খবর, মঙ্গলার মাথায় অস্ত্রোপচার হয়েছে। তাঁকে পর্যবেক্ষণে রাখা হয়েছে।