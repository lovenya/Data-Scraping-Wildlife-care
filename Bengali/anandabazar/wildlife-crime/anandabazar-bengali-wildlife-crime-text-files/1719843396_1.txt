জমি নিয়ে পারিবারিক অশান্তির জেরে এক যুবক ও তাঁর অন্তঃসত্ত্বা স্ত্রীকে লোহার রড দিয়ে পিটিয়ে খুন করার অভিযোগ উঠল কাকা ও তাঁর ছেলের বিরুদ্ধে। ঘটনাটি ঘটেছে উত্তরপ্রদেশের বদায়ূঁ জেলার লাহাদোরা গ্রামে। শুক্রবার এই ঘটনার কথা প্রকাশ্যে এসেছে। বুধবার রাতে যুবকের বাড়িতে ঢুকে কাকা ও তাঁর ছেলে হামলা চালান বলে অভিযোগ। পরে ঘর থেকে রক্তাক্ত অবস্থায় উদ্ধার করা হয় সোমবীর সিংহ নামে ওই যুবক ও তাঁর স্ত্রী খুশবুর দেহ। তিনি আট মাসের অন্তঃসত্ত্বা ছিলেন। সোমবীরের ভাই উদয়বীরের উপরও হামলা চালানো হয় বলে অভিযোগ। তবে তিনি প্রাণে বেঁচে গিয়েছেন। সোমবীরের ভাই-ই পুলিশকে খবর দেন। দাদা ও বৌদিকে খুনের অভিযোগ উঠেছে সোমবীরের কাকা অমর সিংহ ও তাঁর ছেলে সত্যেন্দ্রের বিরুদ্ধে। সোমবীরের ভাইয়ের অভিযোগ, কাকা ও তাঁর ছেলে ছাড়াও এক অজ্ঞাতপরিচয় যুবক হামলায় জড়িত ছিলেন। ১৫ বিঘা চাষের জমি নিয়ে বিবাদ ছিল তাঁদের মধ্যে। এই ঘটনায় তিন অভিযুক্তের নামে এফআইআর দায়ে করা হয়েছে। কাকা ও তাঁর ছেলেকে গ্রেফতার করা হয়েছে। তাঁদের জেল হেফাজতের নির্দেশ দিয়েছে আদালত। তৃতীয় অভিযুক্তের খোঁজে তল্লাশি অভিযান শুরু করেছে পুলিশ।