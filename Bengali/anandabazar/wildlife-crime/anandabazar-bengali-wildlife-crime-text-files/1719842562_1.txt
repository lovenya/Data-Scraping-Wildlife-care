মেয়ের প্রেমের সম্পর্কে বাড়ির মত ছিল না। তবু ভালবাসার মানুষটিকেই বিয়ে করে বাড়ি ফিরছিলেন মেয়ে। কিন্তু বাড়ি ফেরার রাস্তাতেই আক্রমণ। আর সেই আক্রমণকারী খোদ তাঁর বাবা! অভিযোগ, মেয়ের শরীরে দা দিয়ে কোপ মারেন তিনি। ছাড় পাননি জামাইও। রবিবার রাতে চাঞ্চল্যকর এই ঘটনাটি ঘটেছে বনগাঁ থানা এলাকার ২২ নম্বর ওয়ার্ডের নয়া গোপালগঞ্জে। স্থানীয় সূত্রে খবর, জনৈক অরুণ সরকারের মেয়ে জিনিয়া মিস্ত্রির প্রথম বিয়ে ভেঙে যাওয়ার পর তিনি দ্বিতীয় সম্পর্কে জড়িয়েছিলেন। ভাললাগার মানুষটিকে বিয়ে করার সিদ্ধান্ত নিয়েছিলেন। কিন্তু মেয়ের দ্বিতীয় বার বিয়ে নিয়ে ঘোরতর আপত্তি করেন বাবা। যদিও শেষমেশ বাড়ির অমতেই বিয়ে করেন জিনিয়া। শ্বশুরবাড়িতেই ছিলেন। তবে রবিবার কাকার বাড়িতে আসছিলেন তিনি। সেই খবর খবর পেয়েই রাস্তায় ছুটে আসেন তাঁর বাবা। তার পর কেন মেয়ে ওই পাড়ায় ঢুকেছে, প্রশ্ন করে তাঁকে ও নতুন জামাই, দু’জনের শরীরে দায়ের কোপ বসিয়ে পালিয়ে যান তিনি। বর্তমানে গুরুতর আহত অবস্থায় বনগাঁ হাসপাতালে চিকিৎসাধীন মেয়ে। তাঁর স্বামীর প্রাথমিক চিকিৎসা করার পর ছেড়ে দেওয়া হয়। মেয়ে নিজেই বাবার শাস্তির দাবি তুলেছেন। তাঁর কথায়, ‘‘যার সঙ্গে ঝামেলা হয় তাকেই এ ভাবে মারধর করে বাবা।’’ এই গোটা ঘটনার তদন্ত শুরু করেছে বনগাঁ থানার পুলিশ।