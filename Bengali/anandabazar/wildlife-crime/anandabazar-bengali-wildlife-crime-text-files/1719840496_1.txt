লেক টাউনে কিশোরীর অস্বাভাবিক মৃত্যুর রহস্য ভেদ করা গেল না ২৪ ঘণ্টাতেও। বৃহস্পতিবার ওই কিশোরীর মৃত্যুর কারণ জানতে পরিবারের তরফে একটি অভিযোগ দায়ের করা হয়েছে বলে পুলিশ সূত্রের খবর। ওই অভিযোগের ভিত্তিতে খুনের মামলা রুজু করেছে পুলিশ। যদিও পুলিশ জানিয়েছে, ময়না-তদন্তের পূর্ণাঙ্গ রিপোর্টের উপরেই নির্ভর করছে পরবর্তী পদক্ষেপ। বৃহস্পতিবার ফরেন্সিক দল ঘটনাস্থলে গিয়ে নমুনা সংগ্রহ করে। পুলিশ সূত্রের খবর, ইতিমধ্যেই ঘটনাস্থলে থাকা সিসি ক্যামেরার ফুটেজ খতিয়ে দেখা হয়েছে। ওই কিশোরীর মোবাইলের কললিস্টও খতিয়ে দেখা হচ্ছে। পাশাপাশি, কিশোরীর পরিচিতদের সঙ্গে কথা বলেও তথ্য সংগ্রহের চেষ্টা চলছে। বুধবার সন্ধ্যায় লেক টাউনের একটি আবাসনের চত্বর থেকে রক্তাক্ত অবস্থায় ওই কিশোরীকে উদ্ধার করা হয়। দমদমের একটি বেসরকারি হাসপাতালে নিয়ে গেলে চিকিৎসকেরা তাকে মৃত বলে ঘোষণা করেন। স্থানীয় বাসিন্দারা বৃহস্পতিবার জানান, ওই কিশোরীর এমন মর্মান্তিক পরিণতি ভাবতেই পারছেন না তাঁরা। তবে ওই কিশোরীর পরিবারের সঙ্গে যোগাযোগ করা যায়নি। প্রাথমিক ভাবে পুলিশ মনে করছে, উপর থেকে পড়ে মৃত্যু হয়েছে ওই কিশোরীর। কিন্তু কী ভাবে সে পড়ে গেল, তা খতিয়ে দেখা হচ্ছে বলে পুলিশ সূত্রের খবর। ওই আবাসনের একটি বহুতলের একাধিক সিসি ক্যামেরার ফুটেজ খতিয়ে দেখে অস্বাভাবিক কিছু নজরে