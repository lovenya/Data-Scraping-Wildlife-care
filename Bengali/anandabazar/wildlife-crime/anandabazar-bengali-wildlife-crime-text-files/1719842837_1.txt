কাকিমার পরকীয়া ধরার জন্য গোপন ক্যামেরা লাগানো এবং ব্ল্যাকমেল করে ২৫ লাখ টাকা আদায়ের চেষ্টা করার অভিযোগে গ্রেফতার হলেন কে ঊষা নামের ২৫ বছর বয়সি এক তরুণী ও তাঁর হবু স্বামী বছর ২৮-এর সুরেশ বাবু। ঘটনাটি ঘটেছে বেঙ্গালুরুতে। অভিযোগকারিণী মহিলা পুলিশকে জানিয়েছেন, বিগত ১০ বছর ধরে অন্য এক পুরুষের সঙ্গে সম্পর্ক রয়েছে তাঁর। মূলত হোটেলেই নিজের প্রেমিকের সঙ্গে দেখা করেন তিনি। জুন মাসে শেষ বার বাগালুর অঞ্চলের একটি হোটেলে নিজের প্রেমিকের সঙ্গে দেখা করেন তিনি। ঘনিষ্ঠতাও হয় দু’জনের মধ্যে। অভিযোগকারিণীর দাবি, এর পরেই তাঁর ভাইঝি ঊষার মোবাইলে একটি ভিডিয়োবার্তা আসে। সেই ভিডিয়োতে প্রেমিকের সঙ্গে তাঁর ঘনিষ্ঠ মুহূর্ত ধরা ছিল। সঙ্গে আরও একটি বার্তা আসে। লেখা, ২৫ লক্ষ টাকা না দিলে তাঁর স্বামী ও আত্মীয় -পরিজনদের মধ্যে ছড়িয়ে দেওয়া হবে সেই ভিডিয়োটি। প্রথমে গোটা বিষয়টিতে যে ঊষা নিজেও জড়িত তা বুঝতে পারেননি অভিযোগকারিণী। কিন্তু ২৫ লক্ষ টাকা জোগাড় করতে না পেরে পুলিশের দ্বারস্থ হন ওই মহিলা। যে নম্বর থেকে ভিডিয়োবার্তা এসেছে, সেই নম্বরটি খুঁজে বার করে পুলিশ। আর তাতেই দেখা যায় সেই নম্বরটিও ঊষার। প্রাথমিক তদন্তের পর পুলিশ জানিয়েছে, অভিযোগকারিণী মহিলা নিজের পরকীয়ার কথা ভাইঝিকে জানিয়েছিলেন। আর তা জানতে পেরেই নিজের হবু স্বামীকে সঙ্গে নিয়ে কাকিমাকে ব্ল্যাকমেল করার ফন্দি আঁটেন ঊষা। সেই মতো নিজেদের পূর্বপরিচিত একটি হোটেলে যাওয়ার পরামর্শও দেন তাঁকে। সেই হোটেলের ঘরেই আগে থেকে দু’টি গুপ্ত ক্যামেরা বসিয়ে রেখেছিলেন ঊষার হবু স্বামী সুরেশ।