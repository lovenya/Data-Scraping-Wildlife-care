গাড়ি উদ্ধার সংক্রান্ত একটি মামলায় রাজ্য পুলিশের ডিজি-র রিপোর্ট তলব করল কলকাতা হাইকোর্ট। বুধবার বিচারপতি সঞ্জীব বন্দ্যোপাধ্যায় ও বিচারপতি হিরণ্ময় ভট্টাচার্যের ডিভিশন বেঞ্চ দু’সপ্তাহের মধ্যে ওই রিপোর্ট জমা দিতে বলেছে। পুলিশ জানায়, ২০১৮ সালে সল্টলেকের বাসিন্দা বিজন মণ্ডলের কাছ থেকে দু’টি গাড়ি ভাড়া নিয়েছিলেন জনৈক প্রতীক ভট্টাচার্য। তিনি নিজেকে চলচ্চিত্র প্রযোজক বলে দাবি করেছিলেন এবং বিজন ছাড়া আরও অনেকের থেকে গাড়ি ভাড়া নিয়েছিলেন। কিন্তু অধিকাংশ ক্ষেত্রে গাড়ির মালিকেরা গাড়ি ফেরত না পেয়ে সংশ্লিষ্ট থানায় প্রতীকের বিরুদ্ধে অভিযোগ জানান। তার জেরে ওই ব্যক্তিকে গ্রেফতার করা হয়। সল্টলেক ইলেকট্রনিক্স কমপ্লেক্স থানায় গাড়ি চুরির অভিযোগ দায়ের করেছিলেন বিজনও। তাঁর আইনজীবী দিলীপ সাধু জানান, ওই থানার পুলিশ গাড়ি উদ্ধার করেনি। উল্টে গত বছর আদালতে চূড়ান্ত রিপোর্ট পেশ করে জানিয়ে দেয়, গাড়ির খোঁজ মিলছে না। কিন্তু ইতিমধ্যে বিজন জানতে পারেন, তাঁর গাড়িটি চলছে মণিপুরে। তাঁর অভিযোগ, পুলিশকে সে কথা জানানোর পরে তারা তাঁর কাছ থেকে মণিপুর যাওয়ার বিমান ভাড়া আদায় করে নেয়। কিন্তু, মণিপুর যায়নি। এর পরেই পুলিশি নিষ্ক্রিয়তার অভিযোগ তুলে এবং গাড়ি ফেরতের আবেদন জানিয়ে হাইকোর্টের বিচারপতি দেবাংশু বসাকের আদালতে মামলা করেন বিজন। কিন্তু পুলিশ চূড়ান্ত রিপোর্ট পেশ করে দেওয়ায় বিচারপতি বসাক মামলাটি খারিজ করে দেন। সেই রায়কে চ্যালেঞ্জ করে বিজন যান হাইকোর্টের ডিভিশন বেঞ্চে। তাঁর আইনজীবী জানান, ডিভিশন বেঞ্চ গত ১৯ ফেব্রুয়ারি রাজ্যের অ্যাডভোকেট জেনারেলকে (এজি) হাজির থাকতে নির্দেশ দিয়েছিল। ওই দিন এজি-র বদলে অন্য এক সরকারি কৌঁসুলি হাজির হন এবং আদালতের কাছে দু’সপ্তাহ সময় চেয়ে নেন। বুধবার ছিল মামলার পরবর্তী শুনানি। এ দিন সরকারি কৌঁসুলি আদালতে জানান, পুলিশ মণিপুরে গিয়ে গাড়ি উদ্ধারের প্রস্তুতি নিচ্ছে। তা শুনে ডিভিশন বেঞ্চ জানিয়ে দেয়, গাড়ি উদ্ধার নিয়ে রাজ্য পুলিশের ডিজি-কে দু’সপ্তাহের মধ্যে রিপোর্ট দাখিল করতে হবে।