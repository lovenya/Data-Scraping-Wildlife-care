বিবাহ-বহির্ভূত সম্পর্কের প্রতিবাদ করায় স্ত্রীর শরীরে অ্যাসিড ঢেলে দেওয়ার অভিযোগ উঠল স্বামীর বিরুদ্ধে। অভিযোগ, এই নির্যাতনে শ্বশুরবাড়ির লোকজনও জড়িত। রবিবার এই অভিযোগের কথা জানাজানি হতেই পূর্ব বর্ধমানের মঙ্গলকোট থানার মনোহরপুরে উত্তেজনা ছড়ায়। বধূর অভিযোগের ভিত্তিতে তাঁর স্বামী আলেম শেখকে গ্রেফতার করেছে মঙ্গলকোট থানার পুলিশ। তবে পলাতক শ্বশুর ও শাশুড়ি। বধূর অভিযোগ, শনিবার রাতে মারধর করে গায়ে অ্যাসিড ঢেলে দেন তাঁর স্বামী আলেম শেখ এবং শ্বশুর-শাশুড়ি। এমনকি, দগ্ধ অবস্থায় ছটফট করতে দেখেও সাহায্যের জন্য এগিয়ে আসেননি তাঁরা। বরং তাঁকে একটি ঘরে ফেলে রাখেন। স্থানীয় সূত্রে খবর, ১৩ বছর আগে বিয়ে হয়েছিল এই দম্পতির। অভিযোগ, বিয়ের পর থেকেই নানা অছিলায় স্ত্রী কাছে টাকা-পয়সার দাবি করতেন আলেম। এই নিয়ে তাঁদের সংসারে প্রায়শই অশান্তি হত। মাস ছয়েক আগে এক মহিলার সঙ্গে আলেমের বিবাহ-বহির্ভূত সম্পর্কের কথা জানতে পারেন ওই বধূ। তার পর থেকেই প্রতিবাদ করতেন তিনি। শনিবার রাতে স্বামীকে ওই মহিলার সঙ্গে ফোনে কথা বলতে দেখে প্রতিবাদ করলে স্ত্রীকে মারধর শুরু করেন আলেম। এমনকি, তাঁর গায়ে অ্যাসিড ঢেলে দেন বলেও অভিযোগ। দগ্ধ অবস্থায় ওই বধূকে একটি ঘরে ফেলে রাখেন স্বামী, শ্বশুর-শাশুড়ি। পরে প্রতিবেশীদের মাধ্যমে খবর পেয়ে তাঁকে উদ্ধার করে বধূর পরিবার। এর পর প্রথমে মঙ্গলকোট ব্লক প্রাথমিক স্বাস্থ্যকেন্দ্রে ভর্তি করানো হয়েছিল। পরে বধূর শারীরিক অবস্থার অবনতি হওয়ায় তাঁকে বর্ধমান মেডিক্যাল কলেজ হাসপাতালে নিয়ে যাওয়া হয়। এই অভিযোগে তদন্তে নেমেছে মঙ্গলকোট থানার পুলিশ। কাটোয়ার এসডিপিও কৌশিক বসাক বলেন, ‘‘স্ত্রী গায়ে অ্যাসিড ঢেলে দেওয়ায় অভিযুক্ত আলেম শেখকে পুলিশ গ্রেফতার করেছে।’’