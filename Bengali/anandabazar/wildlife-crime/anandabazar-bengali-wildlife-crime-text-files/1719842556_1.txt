কোভিড আবহের কারণে বন্ধ ছিল দু’বছর। পরিস্থিতি কিছুটা স্বাভাবিক হওয়ায় চলতি বছর ফের ‘পশ্চিমবঙ্গ রাজ্য বিশ্ববিদ্যালয়’ (ওয়েস্ট বেঙ্গল স্টেট ইউনিভার্সিটি) এবং স্কটিশ চার্চ কলেজের সহায়তায় বন্যপ্রাণ ও জীববৈচিত্র ব্যবস্থাপনা সংক্রান্ত  সংক্ষিপ্ত পাঠক্রম (সার্টিফিকেট কোর্স) চালু করতে চলেছে, শহরের বন্যপ্রাণ সংরক্ষণে জড়িত সংগঠন ‘শের’।

‘শের’-এর কর্ণধার তথা রাজ্য বন্যপ্রাণ উপদেষ্টা পর্ষদের সদস্য জয়দীপ কুণ্ডু জানিয়েছেন, ওয়েস্ট বেঙ্গল স্টেট ইউনিভার্সিটি-র প্রাণীবিদ্যা বিভাগের অধ্যাপক শীলাঞ্জন ভট্টাচার্যের তত্ত্বাবধানে আগামী ১৩ মে থেকে শুরু হবে  ওই সার্টিফিকেট কোর্স। আবেদনের শেষ দিন আগামী ২২ এপ্রিল। জয়দীপ জানিয়েছেন, ন’দিনের ওই সার্টিফিকেট কোর্সে ভারতীয় বন্যপ্রাণ সংক্রান্ত আইন, বন্যপ্রাণ বিষয়ক অপরাধ, মানুষ-বন্যপ্রাণ সঙ্ঘাত, বন্যপ্রাণ সংরক্ষণে সংবাদমাধ্যমের ভূমিকার পাশাপাশি সুন্দরবন ও পূর্ব হিমালয়ের জীববৈচিত্র সংরক্ষণের বিষয় থাকবে। থাকবে বিশ্বে জলবায়ু পরিবর্তনের প্রভাব সংক্রান্ত বিষয়ও। অধ্যাপক শীলাঞ্জন বলেন, ‘‘২০১৯ সালে আমরা এই সার্টিফিকে কোর্সটি চালু করে বিপুল সাড়া পেয়েছিলাম। কিন্তু কোভিড পরিস্থিতির কারণে পরবর্তী দু’বছর বনধ রাখতে বাধ্য হই। সে বার ৪৫ জন পড়ুয়া যোগ দিয়েছিলেন। এ বার শতাধিক আবেদন জমা পড়লেও আমরা চাইছি অংশগ্রহণকারীর সংখ্যা ৬০-এর মধ্যে সীমাবদ্ধ রাখতে।’’ তিনি জানান, স্কটিশ চার্চ কলেজে ক্লাসের পাশাপাশি প্রশিক্ষণপর্বে থাকবে ‘ফিল্ড স্টাডি’-ও।