মহিলাদের জন্য নেশামুক্তি কেন্দ্রের আড়ালে রমরমিয়ে বসত মধুচক্রের আসর। ওই কেন্দ্রের মালিকের স্ত্রী-ই সামনে আনেন এই কাণ্ড। শনিবার এই ঘটনাকে কেন্দ্র করে তীব্র উত্তেজনা ছড়াল হাওড়ার বালির নিশ্চিন্দা এলাকায়। পুলিশের সামনেই কয়েক জন অভিযুক্তকে ধরে মারধর করেন স্থানীয়রা। যদিও নেশামুক্তি কেন্দ্রের মালিক এবং আরও কয়েক জন পলাতক বলে খবর। স্থানীয়দের দাবি, নিশ্চিন্দা এলাকায় ওই বেসরকারি নেশামুক্তি কেন্দ্রের কাজকর্ম নিয়ে অনেক দিন ধরেই সন্দেহ ছিল। বেশ কয়েক জন রোগিণীর চিকিৎসা করানোর নামে অবৈধ কাজকর্ম হত বলেও দাবি করেন তাঁরা। এ নিয়ে এলাকায় ক্ষোভ ছিলই। শনিবার ওই নেশামুক্তি কেন্দ্রের মালিকের স্ত্রীও একই অভিযোগ করেন স্থানীয়দের কাছে। তিনি নিজে খবর দেন নিশ্চিন্দা থানায়। এর পরেই কার্যত হুলস্থুল পরিস্থিতির সৃষ্টি হয়। ক্ষোভে ফেটে পড়েন এলাকাবাসী। এলাকায় শুরু হয় অবরোধ। ওই নেশামুক্তি কেন্দ্রের সঙ্গে যুক্ত কয়েক জনকে ধরে মারধর করা হয়। খবর পেয়ে সেখানে পৌঁছে পরিস্থিতি নিয়ন্ত্রণে আনে পুলিশ। ওই কেন্দ্রের মালিক এবং কয়েক জন পলাতক বলে পুলিশ সূত্রে খবর। তাঁদের খোঁজ শুরু হয়েছে।