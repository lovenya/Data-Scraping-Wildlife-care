গুপ্তচরবৃত্তির দায়ে সেনার দুই অবসরপ্রাপ্ত উচ্চপদস্থ কর্তা এবং এক চিকিৎসককে ফাঁসি ও যাবজ্জীবন কারাদণ্ড দিল পাকিস্তান। ওই তিন জনের বিরুদ্ধে শুনানির পর বৃহস্পতিবার এই সাজা শোনায় সে দেশের সামরিক আদালত। পাক সেনা সূত্রে খবর, ওই দুই উচ্চপদস্থ কর্তা হলেন লেফ্টেন্যান্ট (অবসরপ্রাপ্ত) জেনারেল জাভেদ ইকবাল এবং ব্রিগেডিয়ার (অবসরপ্রাপ্ত) রাজা রিজওয়ান। ওই দু’জন ছাড়াও সেনার এক সংস্থায় কর্মরত চিকিৎসক ওয়াসিম আক্রমকে একই অপরাধে সাজা দিয়েছে আদালত। জাভেদ ইকবালকে যাবজ্জীবন কারাদণ্ডের সাজা শোনানো হয়েছে। অন্য দিকে, রাজা রিজওয়ান ও ওয়াসিমকে ফাঁসির দেওয়ার নির্দেশ দেওয়া হয়েছে। যাবজ্জীবন কারাবাস হলেও পাকিস্তানের আইন অনুসারে ১৪ বছর কারবাস করবেন জাভেদ। পাকিস্তানের আইন অনুযায়ী, সামরিক আদালতের বন্ধ ঘরে ওই তিন জনের বিরুদ্ধে গুপ্তচরবৃত্তি অভিযোগে শুনানি চলে। তাতে দোষী সাব্যস্ত হন তাঁরা। এর পর আদালতের প্রস্তাবিত রায় জানানো হয় পাক সেনাবাহিনীর প্রধান কামার জাভেদ বাজওয়াকে। আদালতের ওই রায়ে সম্মতি দেন সেনাপ্রধান। সেনার তরফে প্রকাশিত একটি বিবৃতিতে সেনাপ্রধান বাজওয়া বলেছেন, ‘‘বিদেশি সংস্থার কাছে দেশের স্পর্শকাতর তথ্য ফাঁস-সহ গুপ্তচরবৃত্তি’র জন্য ওই তিন জনকে এই শাস্তি দেওয়া হয়েছে।’’ আরও পড়ুন: ‘আপনাকে মিস করব’, সুষমাকে টুইট বিষণ্ণ নেটিজেনদের আরও পড়ুন: মোদীর সরকারে স্বরাষ্ট্রমন্ত্রী অমিত, প্রতিরক্ষায় রাজনাথ, অর্থে নির্মলা, দেখে নিন কে কী মন্ত্রী হলেন আরও পড়ুন: ট্রাম্প-কিম বৈঠক নিষ্ফলা, ৫ কর্তাকে গুলি করে মারল পিয়ংইয়ং যদিও ওই তিন জন ঠিক কী তথ্য ফাঁস করেছেন বা কোন দেশের কাছে তা ফাঁস করেছেন, তা নিয়ে পাকিস্তানের তরফে স্পষ্ট করে কিছু জানানো হয়নি। এমনকি, এটিও স্পষ্ট নয় যে ওই দুই সেনাকর্তা কর্মরত থাকা অবস্থায় তাঁদের বিরুদ্ধে চরবৃত্তির মামলা শুরু করা হয়েছিল কি না। পাকিস্তানের আইন অনুযায়ী অবশ্য এই রায়কে চ্যালেঞ্জ জানাতে বা তা পর্যালোচনার আবেদন করতে পারবেন ওই তিন জন। (আন্তর্জাতিক সম্পর্ক, আন্তর্জাতিক চুক্তি, আন্তর্জাতিক বিরোধ, আন্তর্জাতিক সংঘর্ষ- সব গুরুত্বপূর্ণআন্তর্জাতিক খবরজানতে চোখ রাখুন আমাদের আন্তর্জাতিক বিভাগে।)