চিন্ময়ানন্দের বিরুদ্ধে ধর্ষণের অভিযোগ তোলা ছাত্রী আপাতত স্বস্তি পেলেন। তাঁর বিরুদ্ধে তোলাবাজির মামলা শুনতে রাজি হয়েছে শাহজাহানপুর আদালত। বৃহস্পতিবার ওই ছাত্রীর আর্জি শুনবে আদালত। তার আগে তাঁকে গ্রেফতার করতে পারবে না পুলিশ। তোলাবাজির মামলায় জিজ্ঞাসাবাদের জন্য ওই ছাত্রীকে আজ আটক করা হতে পারে বলে শোনা গিয়েছিল। তাঁর আইনজীবী বলেন, ‘‘সংবাদমাধ্যমে আমার মক্কেলকে গ্রেফতার করা হয়েছে বলে ভুল খবর ছড়িয়েছে। এরকম কোনও নোটিস পাইনি।’’ চিন্ময়ানন্দের আইনজীবী বলেছেন, ‘‘প্রথম দিন থেকেই বলেছি, ফেসবুকে চিন্ময়ানন্দের বিরুদ্ধে অভিযোগ তুলে যে ভিডিয়ো পোস্ট করেছেন ওই ছাত্রী তার পিছনে অন্য উদ্দেশ্য রয়েছে। আমি এখনও বুঝতে পারছি না মেয়েটিকে কেন গ্রেফতার করা হয়নি।’’ ওই ছাত্রীর তিন বন্ধুকে আগেই তোলাবাজির অভিযোগে আটক করেছিল সিট। পরে তাঁদের গ্রেফতার করা হয়। গ্রেফতারির উপরে স্থগিতাদেশ চেয়ে এলাহাবাদ হাইকোর্টের দ্বারস্থ হয়েছিলেন আইনের ওই ছাত্রী। কিন্তু এলাহাবাদ হাইকোর্টের ওই বেঞ্চ জানিয়েছিল, গ্রেফতারির উপরে স্থগিতাদেশ দেওয়ার এক্তিয়ার তাদের নেই। উপযুক্ত বেঞ্চে যান ওই নির্যাতিতা।