মাতৃভূমি লোকালে মহিলাদের উপরে হামলা চালাল এক ছিনতাইকারী। গুরুতর জখম হয়েছেন এক মহিলা। কমবেশি আরও দু’একজন মহিলা আহত হয়েছেন। সোমবার সন্ধ্যায় ঘটনাটি ঘটে শিয়ালদহ দক্ষিণ শাখার ডাউন শিয়ালদহ ক্যানিং মাতৃভূমি লোকালে। এই ঘটনায় আতঙ্ক ছড়ায় মহিলা ট্রেনযাত্রীদের মধ্যে। যদিও শেষ পর্যন্ত অভিযুক্ত ইসমাইল সর্দার নামে এক ব্যক্তিকে গ্রেফতার করেছে রেল পুলিশ।রেল পুলিশ ও যাত্রীরা জানিয়েছেন, ইসমাইল ঘুটিয়ারিশরিফ থেকে ট্রেনে উঠেছিল। মহিলাদের ব্যাগ ছিনিয়ে নেওয়ার চেষ্টা করে সে। অস্বীকার করলে কয়েকজন মহিলাকে চড়-থাপ্পড় মারে। ট্রেন থেকে ধাক্কা মেরে ফেলে দেওয়ার হুমকি দেয়। আতঙ্কিত মহিলারা চিৎকার জুড়ে দেন। ট্রেনটি বেতবেড়িয়া স্টেশনে ঢুকলে পাশের কামরায় কর্তব্যরত পুলিশ কর্মীদের এ বিষয়ে জানান কয়েকজন যাত্রী। চিকিৎসাধীন মহিলা। ছবি: প্রসেনজিৎ সাহা কিন্তু ট্রেন ছেড়ে দেওয়ায় পুলিশ পৌঁছতে পারেনি। ততক্ষণে নতুন করে অত্যাচার শুরু করেছে অভিযুক্ত। শম্পা অধিকারী নামে এক মহিলা যাত্রীর ব্যাগ টানা-হ্যাঁচরা করতে থাকে সে। ব্যাগ দিতে অস্বীকার করায় ওই মহিলার বুকে সে লাথি মারে। পড়ে যান শম্পা। ততক্ষণে ট্রেনটি তালদি স্টেশনে ঢুকেছে। রেল পুলিশ এসে ধরে ফেলে অভিযুক্তকে। ইসমাইলকে প্রথমে ক্যানিং জিআরপি ক্যাম্পে আটক করে নিয়ে আসা হয়। সেখানে তাকে গ্রেফতার করে সোনারপুর জিআরপি থানায় নিয়ে যায় রেল পুলিশ। শম্পাকে ক্যানিং মহকুমা হাসপাতালে চিকিৎসার জন্য নিয়ে যান মহিলা রেল পুলিশকর্মীরা। সেখানে চিকিৎসার পরে রাতে ছেড়ে দেওয়া হয় তাঁকে। প্রাথমিক তদন্তের পরে রেল পুলিশ জানিয়েছে, ইসমাইল সামান্য মানসিক ভারসাম্যহীন। তবে এ বিষয়ে তদন্ত শুরু হয়েছে। ঘটনায় আতঙ্কিত নিত্যযাত্রী চৈতালি বিশ্বাস, নমিতা মণ্ডলরা বলেন, “ট্রেনে রেল পুলিশ কয়েকটি কামরায় থাকে ঠিকই, কিন্তু তা সত্ত্বেও এ ধরনের হামলার ঘটনায় আমরা আতঙ্কিত। রাতের লোকাল ট্রেনের মহিলা কামরা ও মাতৃভূমি লোকালে আরও নিরাপত্তা জোরদার করা প্রয়োজন।’’