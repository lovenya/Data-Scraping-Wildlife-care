সিএএ-র বিরুদ্ধে প্ররোচনামূলক বক্তৃতা দেওয়ার অভিযোগে গ্রেফতার করা হল উত্তরপ্রদেশের চিকিৎসক কাফিল খানকে। বুধবার গভীর রাতে তাঁকে মুম্বই বিমানবন্দর থেকে গ্রেফতার করে উত্তরপ্রদেশ পুলিশ। ওই দিন মুম্বইয়ের একটি সিএএ বিরোধী আন্দোলনে যোগ দিতে এসেছিলেন তিনি। তাঁকে অবশ্য গ্রেফতার করা হয় ১৩ ডিসেম্বর উত্তরপ্রদেশের আলিগড় মুসলিম ইউনিভার্সিটির এক প্রতিবাদ সভাতে প্ররোচনামূলক এবং সাম্প্রদায়িক বিদ্বেষমূলক বক্তৃতা দেওয়ার জন্য। ১৩ ডিসেম্বর আলিগড় মুসলিম ইউনিভার্সিটিতে সিএএ বিরোধী প্রতিবাদ সভায় তাঁর ভাষণ সমাজের শান্তি-শৃঙ্খলা বিঘ্নিত করতে পারে, এই অভিযোগে ওই দিনই তাঁর নামে এফআইআর দায়ের হয়েছিল পুলিশের কাছে। তার পর থেকেই তাঁকে খুঁজছিল পুলিশ। বুধবার রাতে তিনি মুম্বইয়ের সিএএ বিরোধী প্রতিবাদ সভায় যোগ দিতে আসছেন, মুম্বই পুলিশের থেকে এই খবর পেয়েই আগে থেকে বিমানবন্দরে হাজির ছিল উত্তরপ্রদেশ পুলিশ। বিমান থেকে নামার পরই তাঁকে গ্রেফতার করা হয়। আরও পড়ুন: কালো মেঘে ঢাকল কলকাতার আকাশ, শুরু হল ঝমঝমিয়ে বৃষ্টি শিশুরোগ বিশেষজ্ঞ কাফিল খান এর আগে খবরের শিরোনামে এসেছিলেন ২০১৭ সালে। ওই বছরের অগস্টে উত্তরপ্রদেশের গোরক্ষপুরে বিআরডি মেডিক্যাল কলেজে অক্সিজেনের অভাবে ৬০ জন শিশুর মৃত্যু হয়েছিল। এই ঘটনায় তিনি গ্রেফতারও হন।