বাবার মারে গুরুতর আহত হয়ে হাসপাতালে চিকিৎসাধীন শিশুর মৃত্যু হল। পুলিশ জানায়, মৃতের নাম জয়দেব মাহাতো (৩)। রাঁচীর হাসপাতালে কার্যত মৃত্যুর সঙ্গে লড়াই করছে মৃত শিশুর দুই দিদি, বছর আটের অর্পিতা ও বছর পাঁচেকের আশা মাহাতো। এর আগে, শুক্রবার রাতে স্ত্রীর সঙ্গে অশান্তির জেরে রাগের মাথায় নিজের চার নাবালক সন্তানকে মারধরের অভিযোগ ওঠে টামনা থানার ডিগশিলি গ্রামের বাসিন্দা, পেশায় রাজমিস্ত্রি প্রভাস মাহাতোর বিরুদ্ধে। তাদের উদ্ধার করে পুরুলিয়া মেডিক্যালে নিয়ে যাওয়া হলে সেই রাতেই মৃত্যু হয় বছর সাতেকের মধুমিতার। ঘটনায় নিহতের মামা পদ্মলোচন মাহাতোর অভিযোগের ভিত্তিতে পুলিশ খুনের মামলা রুজু করে। ঘটনার পরে থেকে খোঁজ নেই অভিযুক্তের। তার সন্ধান চলছে বলে জানিয়েছে পুলিশ। রবিবার পদ্মলোচন বলেন, “এর আগেও জামাইবাবু (প্রভাস) মত্ত অবস্থায় বাড়ি ফিরে দিদিকে মারধর করতেন। তবে বাচ্চাগুলির গায়ে হাত দিতেন না। ঘটনার দিন প্রাণ বাঁচাতে দিদি পালিয়ে যান। কোথা থেকে কী হয়ে গেল!”