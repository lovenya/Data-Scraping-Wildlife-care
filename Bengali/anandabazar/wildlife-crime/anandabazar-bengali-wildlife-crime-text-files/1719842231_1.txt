অনলাইনে বিমানের টিকিট কাটতে গিয়ে প্রতারণার শিকার হলেন উত্তরপাড়ার এক প্রৌঢ়। নিমেষে তাঁর অ্যাকাউন্ট থেকে ৪ লক্ষ ৮১ হাজার টাকা গায়েব হয়ে গিয়েছে বলে অভিযোগ। উত্তরপাড়ার বিবিএনসি সরণির বাসিন্দা অসীমকুমার ঘোষাল এ নিয়ে চন্দননগর কমিশনারেটের সাইবার সেলে অভিযোগও জানিয়েছেন। অসীম অবসরপ্রাপ্ত। তাঁর দাবি, দিল্লি যাওয়ার প্রয়োজনে বুধবার তিনি অনলাইনে বিমানের টিকিট কাটেন। তাঁর আরও দাবি, অ্যাকাউন্ট থেকে টিকিটের টাকা কেটে নেওয়া হলেও ইমেলে টিকিট বা কোনও এসএমএস তিনি পাননি। এর পর যে সংস্থার টিকিট তিনি কেটেছিলেন, গুগ্‌ল সার্চে সেই সংস্থার নাম করে লেখা একটি নম্বরে ফোন করেন তিনি। অসীমের অভিযোগ, ওই নম্বরে ফোন করতেই তাঁর কাছ থেকে নাম এবং ফোন নম্বর জেনে নেওয়া হয়। তার ১০ মিনিটের মধ্যেই পাঁচ বার তাঁর অ্যাকাউন্ট থেকে মোট চার লক্ষ ৮১ হাজার টাকা তুলে নেওয়া হয় বলে অভিযোগ অসীমের। এটিএম কার্ডের নম্বর বা কোনও ওটিপি ছা়ড়া কী ভাবে অ্যাকাউন্ট থেকে টাকা লুঠ হল তা ভেবে পাচ্ছেন না ওই প্রৌঢ়। এ নিয়ে উত্তরপাড়া থানায় অভিযোগ দায়ের করেছেন। দ্বারস্থ হয়েছেন চন্দননগর কমিশনারেটের সাইবার সেলেরও।