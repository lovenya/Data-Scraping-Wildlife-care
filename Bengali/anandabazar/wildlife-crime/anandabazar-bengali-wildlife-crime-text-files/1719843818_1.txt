কবরের মাটি ওলটপালট। দেহ থেকে কেটে নেওয়া হয়েছে মাথা। এই ঘটনাকে কেন্দ্র করে চাঞ্চল্য ছড়াল দার্জিলিঙের রাজগঞ্জ ব্লকের আমবাড়ির ভাণ্ডারীগজ এলাকায়। মঙ্গলবার মৃতের পরিবারের তরফে অভিযোগ দায়ের হয়েছে আমবাড়ি থানায়। স্থানীয় সূত্রে খবর, গত বছরের ২৩ ডিসেম্বর দুই তরুণ, রবিউল ইসলাম এবং মুক্তি আজম মোটর বাইক নিয়ে বে়ড়াতে বেরিয়েছিলেন। পথদুর্ঘটনার কবলে পড়েন তাঁরা। বাড়ি থেকে প্রায় ১২ কিলোমিটার দূরে রাস্তার পাশ থেকে দু’জনকেই গুরুতর জখম অবস্থায় উদ্ধার করা হয়। উত্তরবঙ্গ মেডিক্যাল কলেজে চিকিৎসাধীন অবস্থাতেই মারা যান দুই বন্ধু। ময়নাতদন্তের পর দু’জনের দেহ পার্শ্ববর্তী গধেয়াগজ এলাকায় কবর দেওয়া হয়। সেই রবিউলের দেহ থেকে মাথা কেটে নেওয়ার অভিযোগ উঠেছে। মৃতের বাবা কাবুল মহম্মদ বলেন, ‘‘মঙ্গলবার কবরস্থানে ছেলের আত্মার শান্তির জন্য প্রার্থনা করতে গিয়ে দেখি, কবরের মাটি তোলা এবং একটা গর্ত।’’ তাতেই সন্দেহ বাড়ে তাঁর। তিনি অভিযোগ করেন, তাঁর ছেলেকে খুন করা হয়েছে। তাই অভিযুক্তরা দেহ থেকে মাথা তুলে নিয়ে গিয়েছে। এ নিয়ে স্থানীয় পঞ্চায়েত সদস্য সমিজুদ্দিন আহমেদ বলেন, ‘‘শেয়াল বা কুকুরের পক্ষে এ ভাবে কবরের মাটি এবং বাঁশের পাটাতন সরানো সম্ভব নয়। পুনরায় ময়নাতদন্ত হওয়ার ভয়ে কেউ বা কারা এই কাণ্ড করতে পারে। তাই পুলিশের কাছে গুরুত্ব সহকারে তদন্ত করার দাবি করছি।’’ কিন্তু কে খুন করতে পারে? মৃত রবিউলের পরিবারের অভিযোগ, এক কিশোরীর সঙ্গে রবিউলের প্রেমের সম্পর্ক ছিল। সেই সূত্রে এই ঘটনা ঘটতে পারে। তাই ওই কিশোরীর পরিবারের বিরুদ্ধে খুনের অভিযোগ তুলেছে রবিউলের পরিবার। থানায় লিখিত অভিযোগ দায়ের করেছেন পরিবারের সদস্যরা।