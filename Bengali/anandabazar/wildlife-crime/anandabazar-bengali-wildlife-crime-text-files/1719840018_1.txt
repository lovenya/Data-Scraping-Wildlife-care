মায়ের সামনে তরুণীর শ্লীলতাহানি করার অভিযোগ উঠল এক ব্যক্তির বিরুদ্ধে। বৃহস্পতিবার রাতে বোলপুর স্টেশন যাওয়ার  রাস্তায়, চৌরাস্তার কাছে ঘটনাটি ঘটে। পুলিশ ও স্থানীয় সূত্রে জানা গিয়েছে,  শান্তিনিকেতন সীমান্তপল্লির বাসিন্দা, বিবিএ-এর প্রথম বর্ষের এক ছাত্রী মায়ের সঙ্গে কলকাতা থেকে বাড়িতে ফিরছিলেন। বৃহস্পতিবার রাত ৯টা ৪৫ নাগাদ বিশ্বভারতী ফাস্ট প্যাসেঞ্জার ট্রেন পৌঁছয় বোলপুর স্টেশনে। স্টেশন থেকে হেঁটে সীমান্তপল্লির বাড়িতে ফিরছিলেন ওই তরুণী ও তাঁর মা। অভিযোগ, বোলপুর চৌরাস্তার কাছাকাছি আসতেই বছর ষাটেকের এক ব্যক্তি তাঁদের উপরে চড়াও হন বলে অভিযোগ। ওই তরুণীর শ্লীলতাহানি করা হয় বলে অভিযোগ। তাঁর দাবি, এলাকার কয়েক জন লোক ওই ব্যক্তিকে সেখান থেকে সরিয়ে দেন। পুলিশ সূত্রে খবর, রাতেই ওই তরুণী ও তাঁর মা সেই বোলপুর থানায় যান। পুলিশ দু’জনকে নিয়ে ঘটনাস্থলে যায়। পরে শুক্রবার রাতে বোলপুর থানায় লিখিত অভিযোগ দায়ের করেন ওই তরুণী। তিনি বলেন, ‘‘সে দিন রাতে আমি আর মা সাহায্য চেয়েও পাইনি। বাড়ি এসে সমস্ত ঘটনা সোশ্যাল মিডিয়ায় লিখি।’’ তাঁর মা বলেন, ‘‘আমরা চাই দোষী ব্যক্তির যেন উপযুক্ত শাস্তি হয়।’’ পুলিশ জানায়, অভিযুক্ত পলাতক। তাঁর খোঁজ চলছে।