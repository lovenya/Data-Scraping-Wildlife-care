এক যুবকের রক্তাক্ত দেহ উদ্ধার হয়েছে। রবিবার সকালে দুর্গাপুরের মায়াবাজার রেলগেটের কাছে রেললাইন থেকে সিণ্টু সিংহ (২৮) নামে ডিটিপিএস এলাকার বিজয়নগরের ওই যুবকের দেহ উদ্ধার করার কথা জানিয়েছে রেল পুলিশ। একটি অস্বাভাবিক মৃত্যুর মামলা দায়ের করে তদন্ত শুরু করেছে রেল পুলিশ। পরিবার সূত্রে জানা যায়, সিণ্টু পরিবহণ ব্যবসার সঙ্গে যুক্ত ছিলেন। শনিবার রাতে ‘ব্যবসার কাজে বাইরে যাচ্ছি’ বলে বাড়ি থেকে বেরোন তিনি। তার পরে আর বাড়ি ফেরেননি। রবিবার সকালে তাঁর দেহ উদ্ধার হয়।  এলাকাবাসীর একাংশের সংবাদমাধ্যমের কাছে দাবি, ছাঁট লোহার ‘অবৈধ’ কারবারের সঙ্গে জড়িয়ে পড়েছিলেন সিণ্টু। তবে পরিবারের দাবি, এমন কোনও কারবারে ওই যুবক যুক্ত ছিলেন কি না, তা জানা নেই। তবে সম্প্রতি, তিনি শুধু পরিবহণ ব্যবসা করতেন। এলাকাবাসীর একাংশের দাবি, অতীতে লোহার কারবারের সময়ে ব্যবসায়িক কোনও গোলমাল ঘটে থাকতে পারে। রেললাইনের ধারে সিণ্টুর দেহ উদ্ধারের ঘটনা এরই পরিণতি কি না, তা নিয়ে জল্পনা রয়েছে এলাকায়। সিণ্টুর আত্মীয় প্রবীর সিংহ অবশ্য সংবাদমাধ্যমের কাছে দাবি করেন, ‘‘দেহের কয়েক জায়গায় চোট রয়েছে। সিণ্টুকে খুন করা হয়ে থাকতে পারে বলে আমাদের মনে হচ্ছে। পুলিশ তদন্ত করে দোষীদের বার করুক।’’ তবে, রেল পুলিশ সূত্রে দাবি করা হয়েছে, প্রাথমিক তদন্তে অনুমান, ট্রেনের ধাক্কায় ওই যুবকের মৃত্যু হয়ে থাকতে পারে। তবে, দেহটি ময়না-তদন্তের জন্য দুর্গাপুর মহকুমা হাসপাতালে পাঠানো হয়েছে। ময়না-তদন্তের রিপোর্ট এলেই মৃত্যুর কারণ বোঝা সম্ভব হবে।