শিশুপুত্রকে খুন করার অভিযোগে ওড়িশার রৌরকেলার এক বাসিন্দাকে আটক করল পুলিশ। অভিযোগ, বিবাহ-বহির্ভূত সম্পর্কে জড়িত সন্দেহে ৫ বছরের পুত্রকে খুন করেন তিনি। শনিবার ধৃতকে আটক করে জিজ্ঞাসাবাদ শুরু করেছেন তদন্তকারীরা। পুলিশ সূত্রে খবর, শিশুপুত্রকে খুনের অভিযোগে শনিবার উদিতনগর থানার শীতলপাড়া বস্তির বাসিন্দা রাজু লাকড়াকে আটক করা হয়েছে। অভিযোগ, স্ত্রী বিবাহ-বহির্ভূত সম্পর্কে রয়েছেন মনে করে তাঁকে সব সময় সন্দেহের চোখে দেখতেন রাজু। এ নিয়ে দম্পতির সংসারে নিত্য অশান্তি হত। শনিবার স্ত্রীর অনুপস্থিতিতে শিশুটিকে খুন করেন রাজু। স্বামী আটক হওয়ার পর সংবাদমাধ্যমের কাছে ধৃতের স্ত্রী গুনু লাকড়ার দাবি, ‘‘আমাকে সন্দেহ করে সব সময় ঝগড়া করত স্বামী। আজ (শনিবার) ছেলেকে অঙ্গনওয়াড়ি কেন্দ্রে রেখে বাড়ির বাইরে গিয়েছিলাম। সে সময় ওকে খুনে করেছে আমার স্বামী।’’ শীতলপাড়া বস্তি এলাকা বাসিন্দা সুকান্তি মাঝি জানিয়েছেন, গোটা ঘটনায় হতবাক তাঁরা। তিনি বলেন, ‘‘খুবই দুঃখজনক ঘটনা। স্বামী-স্ত্রীর মধ্যে প্রায়শই ঝগড়াঝাঁটি হত বটে। তবে নিজের সন্তানকে যে কেউ খুন করতে পারে, তা বিশ্বাস করা যায় না।’’ সুকান্তির মতে, ‘‘এই ধরনের ঘটনায় সমাজে কুপ্রভাব পড়বে। ওই লোকটি (রাজু) দেনার দায়ে দুশ্চিন্তায় থাকত। আমার মনে হয়, এতে স্বামী-স্ত্রী দু’জনেই দায়ী।’’ যদিও এই খুনের নেপথ্যে কী কারণ রয়েছে, তা খতিয়ে দেখতে তদন্তে নেমেছে পুলিশ। ধৃতকে আটক করে জিজ্ঞাসাবাদ শুরু করা হয়েছে বলে পুলিশ সূত্রে খবর।