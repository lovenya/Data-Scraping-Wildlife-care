স্ত্রীকে কুপিয়ে খুনের অভিযোগ উঠল স্বামীর বিরুদ্ধে। শুক্রবার সন্ধ্যায় ঘটনাটি ঘটেছে বনগাঁর উত্তর কালুপুরের খড়ের মাঠ এলাকায়। পুলিশ জানিয়েছে, নিহতের নাম পূর্ণিমা মণ্ডল (৩৯)। তাঁর মেয়ে মৌ বনগাঁ থানায় বাবার বিরুদ্ধে লিখিত অভিযোগ করেছেন। পুলিশ জানায়, অভিযুক্ত বিশ্বজিৎ পলাতক। তার খোঁজ চলছে। বিশ্বজিতের বাড়ি বনগাঁর চড়ুইগাছি উত্তরপাড়া এলাকায়। দীর্ঘ দিন ধরে পূর্ণিমার সঙ্গে তার অশান্তি চলছিল। অভিযোগ, মদ-গাঁজার নেশা করে বিশ্বজিৎ। জুয়া খেলে টাকা উড়িয়ে দেয়। বিশ্বজিতের বিবাহ বহির্ভূত সম্পর্ক ছিল বলেও অভিযোগ। সংসারে টাকা-পয়সাও দিত না। পুলিশ ও স্থানীয় সূত্রে জানা গিয়েছে, পূর্ণিমা প্রতিবাদ করলে উল্টে তাঁকেই মারধর করত বিশ্বজিৎ। পূর্ণিমা গৃহসহায়িকার কাজ করতেন। দুই মেয়ে। কিছু দিন আগে বড় মেয়ে মৌয়ের বিয়ে হয়েছে। মৌয়ের অভিযোগ, সম্প্রতি বাবা তাঁর মাকে উত্তরপ্রদেশ নিয়ে যায়। সেখানে মাকে রেখে চলে আসে। বৃহস্পতিবার পূর্ণিমা উত্তরপ্রদেশ থেকে বড় মেয়ের বাড়ি আসেন। খবর পেয়ে বিশ্বজিৎ শুক্রবার সন্ধ্যায় বড় মেয়ের বাড়িতে চড়াও হয়। 
বচসা হয়। মৌ বাড়ি ছিলেন না। ফিরে দেখেন, বিছানায় মা রক্তাক্ত 
অবস্থায় পড়ে আছেন। বাবার দেখা মেলেনি। বনগাঁ মহকুমা 
হাসপাতালে নিয়ে গেলে চিকিৎসক পূর্ণিমাকে মৃত বলে ঘোষণা 
করেন।