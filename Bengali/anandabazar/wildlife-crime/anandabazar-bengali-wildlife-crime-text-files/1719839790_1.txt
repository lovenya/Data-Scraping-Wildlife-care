রাতের শহরে ফের এক টলি অভিনেতা এবং তাঁর বান্ধবীকে হেনস্থার অভিযোগ উঠল। এ বার হেনস্থার অভিযোগ করলেন রঞ্জিত মল্লিকের ভাইপো দেবজয় মল্লিক। বুধবার রাত পৌনে ১০টা নাগাদ ঘটনাটি ঘটেছে গল্ফগ্রিনে। দেবজয় পুলিশের বিরুদ্ধেও সাহায্য না করার অভিযোগ তুলেছেন। সূত্রের খবর, দেবজয় বাংলা টেলি সিরিয়ালে অভিনয় করেন। তিনি বুধবার রাতে এক বান্ধবীর সঙ্গে হলুদ ট্যাক্সিতে চেপে সল্টলেক থেকে বাঁশদ্রোণীতে ফিরছিলেন। তাঁর ডায়েটেশিয়ান বান্ধবীর বাড়ি বাঁশদ্রোণীতে। তাঁকে বাড়িতে ছেড়ে দেবজয়ের চারুমার্কেট ফেরার কথা ছিল। আরও পড়ুন: দ্রুত গতির বাসে জানলার বাইরে যাত্রীর হাত, পিলারে ধাক্কা লেগে কেটে পড়ল কলকাতার রাস্তায় দেবজয় জানিয়েছেন, তাঁরা গল্ফগ্রিনে একটি রাষ্ট্রায়ত্ত ব্যাঙ্কের এটিএমের সামনে ট্যাক্সি দাঁড় করান। তিনি ট্যাক্সিতে বসে ছিলেন। বান্ধবী টাকা তুলতে এটিএমে ঢোকেন। সে সময় দু’জন যুবক একটি গাড়িতে এসে পৌঁছয়। তারাও ওই এটিএমে টাকা তুলতে এসেছিল। কিন্তু ওই বান্ধবীর টাকা তুলতে কিছুটা সময় লাগায় দুই যুবক বাইরে দাঁড়িয়ে বান্ধবীর উদ্দেশে কটূক্তি করতে শুরু করে বলে অভিযোগ। আরও পড়ুন: সূত্র এক পাটি চটি, ৪০ মিনিটের মধ্যে চোর ধরল পুলিশ, উদ্ধার চোরাই মাল এরপর দেবজয় বাধ্য হয়ে গাড়ি থেকে নেমে এটিএমে ঢুকে বান্ধবীকে তাড়াতাড়ি করতে বলেন। তিনি যখন এটিএম থেকে বেরোচ্ছিলেন, তাঁর উদ্দেশেও তারা গালিগালাজ করতে শুরু করে বলে অভিযোগে জানিয়েছেন দেবজয়। প্রতিবাদ করলে তাঁদের একজন আবার দেবজয়ের বুকে ধাক্কা মারেন। এটিএম থেকে বেরিয়ে তাঁর বান্ধবীও প্রতিবাদ করেন। এক যুবকের কলার টেনে ধরেন তিনি। দেবজয়ের অভিযোগ, এর পরই তাঁরা বান্ধবীর জামা ধরে টেনে সরিয়ে দিয়ে তাঁকে মাটিতে ফেলে মারধর শুরু করে। তাঁর বুকে, পেটে বেধড়ক মারতে শুরু করেন তাঁরা। দেবজয়ের আরও অভিযোগ, এই ঘটনা যখন ঘটছে পুলিশের একটি পেট্রল ভ্যান ঘটনাস্থলে আসে। পুলিশের সামনেই দেবজয়দের হুমকি দিতে থাকে তারা। অথচ পুলিশ কোনও ব্যবস্থা নেওয়ার বদলে ব্যাপারটা নিজেদের মধ্যে মিটমাট করে নেওয়ার নিদান দেন। এমনকি গাড়ির নম্বর, ছবি এবং প্রাথমিক চিকিৎসা করিয়ে তার সার্টিফিকেট-সহ যাদবপুর থানায় অভিযোগ জানাতে গেলে প্রথমে যাদবপুর থানাও অভিযোগ দায়ের করতে চাননি, অভিযোগ করেছেন তিনি। পরে অবশ্য থানা অভিযোগ নিয়েছে। ক’দিন আগেই ভর সন্ধ্যায় দক্ষিণ কলকাতার বিজয়গড়ের রাস্তায় শ্লীলতাহানির শিকার হন টলিউডের এক অভিনেত্রী রূপান্বিতা দাস। সে ক্ষেত্রেও যাদবপুর থানায় অভিযোগ জানাতে গিয়ে অসহযোগিতার মুখে পড়েছিলেন বলে অভিযোগ করেছিলেন তিনি। সেই ঘটনায় এখনও অভিযুক্তদের ধরতে পারেনি পুলিশ। তবে অভিনেতার ওই অভিযোগের পাল্টা অভিযোগও করেছেন অভিযুক্ত সৌমেন চট্টোপাধ্য়ায়। আজাদগড়ের বাসিন্দা সৌমেন বলেন,‘‘ ওই দু’জন এটিএমের মধ্যে দীর্ঘক্ষণ ছিলেন। আমরা তাঁদের একটু তাড়াতাড়ি করতে বলি। তখন শুরু হয়ে বচসা। ওই অভিনেতা যুবক এটিএম থেকে বেরিয়ে এসে আমাদের উপর চড়াও হয়ে মারধর করে।” সৌমেনও পাল্টা যাদবপুর থানায় লিখিত অভিযোগ দায়ের করেছেন।