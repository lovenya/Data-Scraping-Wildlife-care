টাকাই নেই তো, ঘরবাড়ি তালাবন্ধ করে রাখেন কেন? সরকারি আমলার বাংলোয় বড়সড় চুরি করতে এসে বিফল মনোরথ হয়ে প্রশ্ন চোরেদের। অপটু হাতে সে কথা একটি চিঠিতে লিখেও রেখে গিয়েছে তারা। রবিবার এমনই অভিজ্ঞতা হয়েছে মধ্যপ্রদেশের দেবাস জেলার এক সরকারি আমলা ত্রিলোচন গৌড়ের।


ত্রিলোচনের অভিযোগ, তাঁর ফাঁকা বাংলোয় ঢুকে আলমারি ভেঙে ৩০ হাজার টাকা-সহ গয়না চুরি করে নিয়ে গিয়েছে চোরেরা। বড়সড় দাঁও মারতে এসে চোরেরা যে হতাশ হয়ে ফিরে গিয়েছে, তা তাদের চিঠি দেখেই বোঝা যাচ্ছে বলে দাবি ত্রিলোচনের। পুলিশের কাছে অভিযোগে তিনি জানিয়েছেন, চুরির পর ঘর থেকে একটি চিঠিও উদ্ধার হয়েছে। তাতে লেখা, ‘যদি টাকাপয়সা না-ই থাকে, তবে তালাবন্ধ করার প্রয়োজন নেই কালেক্টর।’ পুলিশের কাছে এফআইআরে ত্রিলোচন জানিয়েছেন, সম্প্রতি দেবাস জেলার খটেগাঁওয়ের মহকুমাশাসক হিসাবে দায়িত্ব পেয়েছেন তিনি। রতলামের ম্যাজিস্ট্রেট হয়েছেন তাঁর স্ত্রী। চলতি বছরের ২০ সেপ্টেম্বর দু’জনেই যে যাঁর কাজের দায়িত্ব পালনে দেবাসের বাংলোবাড়ি ছাড়েন। রবিবার বাংলোয় ফিরে দেখেন, সদর দরজা ভাঙা। ঘরবাড়ি লন্ডভণ্ড। সেই সঙ্গে আলমারির তালা ভেঙে টাকাপয়সা, গয়নাগাঁটি চুরি হয়ে গিয়েছে। তবে পড়ে রয়েছে চোরেদের চিঠি!