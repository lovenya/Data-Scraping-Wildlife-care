মুদ্রা বিনিময় এজেন্টের চোখে লঙ্কার গুঁড়ো ছিটিয়ে ৮ লক্ষ টাকা ছিনতাই করে পালাল দুষ্কৃতীরা। মঙ্গলবার গুরুগ্রামে এই ঘটনাটি ঘটেছে। পুলিশ সূত্রে খবর, চার অভিযুক্ত ডলার বিনিময়ের অজুহাতে ওই এজেন্টকে ডেকে পাঠিয়েছিলেন। ওই এজেন্ট ইতিমধ্যেই থানায় অভিযোগ দায়ের করেছেন। পুলিশ জানিয়েছে, মুদ্রা বিনিময় এজেন্টের নাম মহম্মদ আসিফ খান। তিনি উত্তর প্রদেশের বাসিন্দা। বর্তমানে গুরুগ্রামের সুশান্ত লোক এলাকায় বাড়ি ভাড়া নিয়ে থাকেন তিনি। পুলিশকে আসিফ জানিয়েছেন, মঙ্গলবার সেক্টর ৩৯-এর একটি গেস্ট হাউসের ম্যানেজার তাঁকে বলেন যে, এক জন গ্রাহকে ২,৫০০ ডলার ভারতীয় টাকায় ভাঙিয়ে দিতে হবে। ওই ম্যানেজার তাঁকে ওই ব্যক্তির ফোন নম্বরও দেন। আসিফ বলেন, “মঙ্গলবার সন্ধ্যায়, আমার কাছে রাম নামে এক ব্যক্তির ফোন আসে এবং আমাকে বলা হয় যে, তাকে ২,৫০০ ডলার ভারতীয় টাকায় ভাঙিয়ে দিতে হবে৷ সেক্টর ৩৯-এর কাছে একটি মদের দোকানের কাছে দেখা করা হবে বলে ঠিক হয়। ওই ব্যক্তি আমাকে হোয়াটসঅ্যাপে লোকেশনও পাঠান। কিছু ক্ষণ পরে আমি আমার বাইকে ওই জায়গায় পৌঁছে যাই। তখন এক জন এসে রাম বলে নিজের পরিচয় দেন।’’ আসিফ আরও জানান, ওই ব্যক্তির গাড়িতে উঠে তিনি দেখেন যে সেখানে আগে থেকেই তিন যুবক বসে রয়েছেন। তিনি গাড়িতে বসার পর তাঁর হাত ধরে চোখে-মুখে লঙ্কার গুড়ো ছিটিয়ে দেন ওই তিন যুবক। এর পর তাঁর ব্যাগ কেড়ে তাঁকে গাড়ি থেকে ধাক্কা মেরে ফেলে দেওয়া হয় বলেও আসিফের অভিযোগ।  আসিফ আরও জানান যে, তাঁর ব্যাগে মোট ৮ লক্ষ টাকা ছিল। পুলিশ আধিকারিক বেদ প্রকাশ বলেন, “অভিযোগ পেয়ে আমরা ঘটনাস্থলের কাছাকাছি এলাকার সিসিটিভি ফুটেজের সাহায্যে অভিযুক্তদের সনাক্ত করার চেষ্টা করছি। অভিযুক্তদের শীঘ্রই গ্রেফতার করা হবে।’’