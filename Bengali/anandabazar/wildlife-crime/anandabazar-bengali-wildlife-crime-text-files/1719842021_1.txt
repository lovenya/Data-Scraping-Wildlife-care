বিয়ের প্রস্তাব নাকচ করেছিল। সে জন্য ১৬ বছরের এক নাবালিকা কিশোরীকে কুপিয়ে খুন করল ২৩ বছরের এক যুবক। সম্প্রতি ঘটনাটি ঘটেছে গুজরাতের জেতলসর এলাকায়। নাবালিকাকে খুন করার অপরাধে অভিযুক্ত যুবককে গ্রেফতার করেছে পুলিশ। জানা গিয়েছে, তাঁর নাম জয়েশ সরভাইয়া। নাবালিকা খুনের এই ঘটনাটি ঘটেছে ১৭ মার্চ। সে দিন নিজের বাড়িতে ভাইয়ের সঙ্গে ছিল ওই কিশোরী। সে সময় এসে বাড়ি থেকে নাবালিকা টেনে বের করে নিয়ে যায় জয়েস এবং বিয়ের প্রস্তাব দেয়। তা খারিজ করতেই ধারালো ছুরি দিয়ে ৩২ বার আঘাত করে সে। দিদিকে বাঁচাতে গিয়ে আহত হয়েছে তার ভাইও। এর পরই উত্তেজনা ছড়ায় এলাকায়। তা রাজনৈতিক তরজাও শুরু হয়েছে। মৃতার বাবা দোষীদের বিরুদ্ধে কঠোর শাস্তির দাবি জানিয়েছেন। কংগ্রেস নেতা হার্দিক পটেল এবং এনসিপি নেতা রেশনা পটেলও নাবালিকার পরিবারের সঙ্গে দেখা করেন। সে রাজ্যের আইনশৃঙ্খলা পরিস্থিতি নিয়ে প্রশ্ন তোলেন তাঁরা। বিজেপি-র সে রাজ্যের সভাপতি সিআর পাটিল গিয়েছিলেন নাবালিকার পরিবারের লোকের সঙ্গে দেখা করতে। দোষীকে শাস্তি দেওয়ার ব্যাপারে সরকার সচেষ্ট বলে জানিয়েছেন তিনি।