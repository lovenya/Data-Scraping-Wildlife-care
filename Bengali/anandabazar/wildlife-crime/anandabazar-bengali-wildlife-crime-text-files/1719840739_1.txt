নরম পানীয়ের সঙ্গে মাদক মিশিয়ে বেহুঁশ করে যৌন হেনস্থা করা হয়েছে বলে অভিযোগ জানালেন তালতলার এক তরুণী। অভিযুক্ত তিন যুবকের মধ্যে একজনকে পুলিশ এখন পর্যন্ত গ্রেফতার করতে পারলে, বাকিরা পলাতক। পুলিশ সূত্রে জানা গিয়েছে, শনিবার দুপুরে তালতলার সেরাং লেনের বাসিন্দা ২১ বছরের এক তরুণী তালতলা থানায় অভিযোগ জানান যে তাঁর যৌন হেনস্থা হয়েছে। তিনি তাঁর অভিযোগে জানিয়েছেন যে শুক্রবার রাত সওয়া ৮টা থেকে সাড়ে ১২টার মধ্যে ঘটনাটি ঘটেছে বলে জানিয়েছেন ওই তরুণী। পুলিশ সূত্রে খবর, ওই তরুণী জানিয়েছেন যে এক বন্ধুর জন্মদিনের পার্টি উপলক্ষ্যে তিনি কড়েয়া থানা এলাকার ব্রাইট স্ট্রিটে গিয়েছিলেন। সেখানে একটি বাড়িতে জন্মদিনের পার্টি চলছিল। সেখানে তিন যুবকও ছিলেন। অভিযোগ পার্টিতে তাঁকে যে নরম পানীয় দেওয়া হয়েছিল তা খেয়ে তিনি বেহুঁশ হয়ে যান। রাত সাড়ে ১২টা নাগাদ তাঁর জ্ঞান ফেরে। তিনি নিজের পোশাক অবিন্যস্ত দেখে বুঝতে পারেন তিনি অজ্ঞান থাকাকালীন তাঁকে যৌন হেনস্থা করা হয়েছে। আরও পড়ুন: গোলমালে স্তব্ধ পথ, দিনভর দুর্ভোগ তিনি সেই সময় কাউকে কিছু না বলে বাড়ি ফিরে আসেন। পরের দিন তালতলা থানায় অভিযোগ করেন তিন যুবকের বিরুদ্ধে। তিন যুবকই ওখানে ছিলেন বলে অভিযোগে জানিয়েছেন ওই তরুণী। তালতলা থানার এক আধিকারিক বলেন,‘‘ঘটনাটি ঘটেছে কড়েয়া থানা এলাকায়। কিন্তু আমরা তরুণীর অভিযোগ পাওয়ার সঙ্গে সঙ্গে মামলা শুরু করি। গ্রেফতার করি তিন অভিযুক্তের একজন নাভেদ আলমকে।” পুলিশ সূত্রে জানা গিয়েছে নাভেদের বাড়ি পার্ক স্ট্রিট থানা এলাকার বেডফোর্ড লেনে। বাকি অভিযুক্তদের খোঁজে তল্লাশি চলছে বলে জানিয়েছে পুলিশ। রবিবার নাভেদকে আদালতে  পেশ করা হয়। ভারতীয় দণ্ডবিধির ৩৫৪, ৩২৮ এবং ৩৪ ধারায় (যৌন হেনস্থা) (মাদক খাওয়ানো) এবং যড়যন্ত্রের অভিযোগ আনা হয়েছে নাভেদের বিরুদ্ধে। আরও পড়ুন: কলকাতার নামী অলঙ্কার বিপণির কর্মস্থলে ‘যৌন হেনস্থা’, বিচারকের দ্বারস্থ মহিলা