পর পর দু’দিন শহরের বুকে দু’টি যৌন হেনস্থার ঘটনার অভিযোগ। একটি ঘটনা ঘটেছে শনিবার রাতে ধাপা মাঠপুকুর এলাকায়। অপরটি শুক্রবার রাতে জোড়াবাগান থানার ভূতনাথ মন্দিরের কাছে। দু’টি ঘটনাতেই অভিযোগের ভিত্তিতে পুলিশ দু’জনকে গ্রেফতার করে। পুলিশ সূত্রের খবর, শনিবার রাত ৯টা নাগাদ মাঠপুকুর অটোস্ট্যান্ডে অপেক্ষা করছিলেন এক তরুণী। অভিযোগ, সেই সময়ে তাঁকে দীর্ঘক্ষণ ধরে ধাওয়া করে উত্ত্যক্ত করছিল এক যুবক। ওই তরুণী পুলিশে অভিযোগ দায়ের করলে সুনীলকুমার রাম নামে এক জনকে গ্রেফতার করে পুলিশ। অপর ঘটনাটি ঘটেছে শুক্রবার রাত সওয়া ৯টা নাগাদ ভূতনাথ মন্দিরের কাছে। পুলিশ জানিয়েছে, জোড়াবাগান থানা এলাকারই এক তরুণী পড়শি এক মহিলাকে সঙ্গে নিয়ে যাচ্ছিলেন। অভিযোগ, সেই সময়ে দেবাশিস দাস নামে এক যুবক তাঁদের লক্ষ্য করে গালিগালাজ করতে থাকে। শুধু তাই নয়, অভিযোগ, ওই যুবক অভব্য আচরণ এবং অঙ্গভঙ্গিও করে। মহাত্মা গাঁধী রোড এবং ব্রজগোবিন্দ সাহা লেনের মোড়ে পৌঁছলে ওই যুবক অভিযোগকারিণী তরুণীর গায়ে হাত দেয় এবং তাঁর মাথাতেও আঘাত করে। এর পরেই জোড়াবাগান থানায় গিয়ে অভিযোগ জানান তরুণী। পুলিশ জানিয়েছে, পূর্ব-পরিচিত ওই যুবক পুরনো রাগ মেটাতেই অভিযোগকারিণী তরুণীকে রাস্তায় আক্রমণ করে। পরে অভিযোগের ভিত্তিতে পুলিশ দেবাশিস দাস নামে ওই যুবককে গ্রেফতার করেছে।