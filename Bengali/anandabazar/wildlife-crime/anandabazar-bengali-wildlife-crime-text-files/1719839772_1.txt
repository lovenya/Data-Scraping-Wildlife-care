পুরসভায় বিক্ষোভ-অভিযানে গিয়ে পুলিশের উপরে হামলায় জড়িত অভিযোগে গ্রেফতার করা হল বিজেপির যুব মোর্চার জেলা সভাপতিকে। সোমবার রাতে আসানসোল বাসস্ট্যান্ড থেকে অরিজিৎ রায় নামে ওই নেতাকে গ্রেফতার করে পুলিশ। মঙ্গলবার তাঁকে আসানসোল আদালতে তোলার সময়ে বিক্ষোভ দেখান বিজেপি কর্মী-সমর্থকেরা। দলের নেতাদের দাবি, মিথ্যা মামলা সাজিয়ে গ্রেফতার করা হয়েছে যুব নেতাকে। পুলিশ অবশ্য মিথ্যা মামলার অভিযোগ উড়িয়ে দিয়েছে। ‘কাটমানি’ ফেরত-সহ নানা দাবিতে ৫ জুলাই আসানসোল পুরসভা অভিযানের ডাক দিয়েছিল বিজেপির যুব মোর্চা। সে দিনই আবার পুরসভা চত্বরে রক্তদান শিবিরের আয়োজন করেন পুরসভা কর্তৃপক্ষ। সে কারণে কয়েকশো তৃণমূল কর্মী-সমর্থক জড়ো হয়েছিলেন। দু’দলের মধ্যে যাতে গোলমাল না বাধে সে জন্য প্রচুর পুলিশ মোতায়েন করা হয়। বিজেপির মিছিলটি জিটি রোড ধরে পুরসভায় আসার কথা ছিল। পুরসভার প্রায় ৫০ মিটার আগে পুলিশ জিটি রোডে ব্যারিকেড করেছিল। বিজেপির মিছিল সেখানে আটকানোর পরেই পুলিশের দিকে ইট-পাটকেল ছোড়া শুরু হয়। বোমা-গুলিও ছোড়া হয় বলে অভিযোগ। জনা সাতেক পুলিশকর্মী জখম হন। পুলিশ কাঁদানে গ্যাসের সেল ফাটিয়ে, লাঠি চালিয়ে জনতাকে ছত্রভঙ্গ করে। ঘটনার পর দিনই ন’জন বিজেপির যুব কর্মীকে গ্রেফতার করা হয়েছিল। পুলিশ জানায়, অভিযুক্ত যুবমোর্চার জেলা সভাপতির খোঁজে তল্লাশি চালানো হচ্ছিল। সোমবার রাতে আসানসোল বাসস্ট্যান্ড এলাকা থেকে তাঁকে গ্রেফতার করে আসানসোল দক্ষিণ থানার পুলিশ। এসিপি (সেন্ট্রাল) স্বপন দত্ত জানান, সরকারি সম্পত্তির ক্ষতি, কর্তব্যরত পুলিশ আধিকারিক ও কর্মীদের উপরে হামলা, সরকারি কাজে বাধা দেওয়া ও জাতীয় সড়ক অবরোধ আইনের ধারায় মামলা করা হয়েছে। মঙ্গলবার আসানসোল আদালত চত্বরে কয়েকশো বিজেপি কর্মী-সমর্থক জড়ো হয়ে বিক্ষোভ দেখান। বিজেপির জেলা সভাপতি লক্ষ্মণ ঘোড়ুই দাবি করেন, ‘‘মিথ্যা মামলা সাজানো হয়েছে। ঘটনার দিন তৃণমূল কর্মীরা পুলিশের সাহায্যে কোনও প্ররোচনা ছাড়া যুবকর্মীদের উপরে হামলা করেছে।’’ আসানসোলের বিজেপি সাংসদ বাবুল সুপ্রিয়ের অভিযোগ, ‘‘বিজেপির কোনও কর্মসূচি থাকলেই তৃণমূল রক্তদান শিবির করে। আর ওদের গুন্ডারা আমাদের কর্মীদের উপরে আক্রমণ চালায়। মানুষ ওদের এই অন্যায় বুঝে গিয়েছেন বলেই আমাদের জিতিয়েছেন।’’ বিজেপি নেতাদের হুঁশিয়ারি, নেতা-কর্মীদের মিথ্যা মামলায় ফাঁসানোর প্রতিবাদে জেলা জুড়ে বিক্ষোভ কর্মসূচি নেওয়া হচ্ছে। আসানসোলের মেয়র তথা তৃণমূলের জেলা সভাপতি জিতেন্দ্র তিওয়ারির পাল্টা বক্তব্য, ‘‘বিজেপির যুব কর্মীরা ইট-পাটকেল নিয়ে এসেছিলেন। হাতে ইট নিয়ে কেউ স্মারকলিপি দিতে আসেন? কারা গুন্ডামি করছেন, তা এই ঘটনা থেকেই পরিষ্কার।’’