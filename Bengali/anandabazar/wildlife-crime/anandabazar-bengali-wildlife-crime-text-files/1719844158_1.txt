গ্রামের কুয়োয় বস্তার মধ্যে থেকে উদ্ধার করা হল এক যুগলের দেহ। ঘটনাটি অন্ধ্রপ্রদেশের চিত্তুর জেলার ইয়েরা গঙ্গান্নাপল্লি গ্রামের। বৃহস্পতিবার কুয়ো থেকে উদ্ধার করা হয়েছে জোড়া দেহ। স্থানীয়দের সাহায্যে কুয়ো থেকে যুগলের দেহ উদ্ধার করে পুলিশ। একটি বস্তার মধ্যে যুবক এবং যুবতীর দেহ বাঁধা অবস্থায় ছিল। তাঁদের মধ্যে প্রেমের সম্পর্ক ছিল বলে প্রাথমিক অনুমান পুলিশের। তদন্তকারীদের অনুমান, যুগলকে খুন করে দেহ লোপাট করতে কুয়োয় ফেলে দিয়েছিলেন দুষ্কৃতীরা। যুবকের বয়স ২৫ বছর। যুবতীর বয়স ২০। তাঁদের নাম-পরিচয় জানতে পারেনি পুলিশ। কী কারণে তাঁদের খুন করা হল, এর তদন্ত শুরু করেছে পুলিশ। এলাকার বিভিন্ন থানায় খোঁজখবর নেওয়া হচ্ছে বলে জানিয়েছেন পুলিশের আধিকারিকরা।