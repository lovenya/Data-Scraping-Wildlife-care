লকডাউনের পর আরও বেশি করে অনলাইন লেনদেনের উপর নির্ভশীল হয়ে পড়েছেন মানুষ। কিন্তু সেই অনলাইন লেনদেন সংক্রান্ত অ্যাপ ডাউনলোড করাই কাল হয়ে দাঁড়াল বালুরঘাটের এক যুবকের। তিন দফায় তাঁর অ্যাকাউন্ট থেকে ২৬ হাজার টাকা উধাও হয়ে গিয়েছে।  


প্রতারণার শিকার ওই যুবকের নাম সুব্রত সরকার। গঙ্গারামপুরের সহন আলি গ্রামের বাসিন্দা তিনি। কর্মসূত্রে হরিয়ানায় থাকেন। অনলাইনেই বাড়িতে টাকা পাঠানো সংক্রান্ত কাজ সারেন তিনি। কিছু দিনের জন্য গ্রামে ফিরেছেন সম্প্রতি। তার মধ্যেই এই ঘটনা।


সুব্রত জানিয়েছেন, ‘ফোন পে’ নামের একটি অ্যাপ ব্যবহার করেন তিনি। গত ১৪ নভেম্বর ‘ফোন পে’-র কাস্টমার কেয়ারে ফোন করেন তিনি। সেখান থেকে তাঁকে ‘এনিডেস্ক’ নামের একটি অ্যাপ ডাউনলোড করতে বলা হয়। তার পর ৯ সংখ্যার একটি নম্বর চাওয়া হয়। সেটি দিতেই তিন দফায় যথাক্রমে ৯৯৯৯, ৯৯৯৯ এবং ৬০০০ টাকা তাঁর অ্যাকাউন্ট থেকে উধাও হয়ে যায়।


রাধানগরের ব্যাঙ্ক অব ইন্ডিয়ার শাখা নিজের অ্যাকাউন্টে প্রভিডেন্ট ফান্ড থেকে তোলা ২৬ হাজার ৪৬১ টাকা ছিল বলে জানিয়েছেন সুব্রত। সেখান থেকেই টাকা উধাও হয়ে যায়। মঙ্গলবার বালুরঘাট থানায় বিষয়টি নিয়ে অভিযোগ জানিয়েছেন তিনি।