কেন্দ্রীয় আবাসন এবং নগরোন্নয়ন প্রতিমন্ত্রী কৌশল কিশোরের বাড়িতে যুবককে খুনের অভিযোগ উঠল। গুলি চালিয়ে যুবককে খুনের অভিযোগ উঠেছে মন্ত্রী-পুত্রের বিরুদ্ধে। উত্তরপ্রদেশের বেগারিয়া গ্রামে মন্ত্রীর বাড়ি থেকে যুবকের দেহ উদ্ধার করা হয়েছে। নিহত যুবকের নাম বিনয় শ্রীবাস্তব। নিহত যুবক মন্ত্রী-পুত্রের বন্ধু বলে দাবি। শুক্রবার সকালে এই ঘটনার কথা প্রকাশ্যে এসেছে। খুনের অভিযোগ দায়ের করেছে নিহত যুবকের পরিবার। তিন জনকে আটক করেছে পুলিশ। ঘটনাস্থলে মোতায়েন পুলিশের বিশাল বাহিনী। কী কারণে খুন, তা জানা যায়নি। এই প্রতিবেদন লেখা পর্যন্ত মন্ত্রীর বক্তব্য জানা যায়নি। অভিযুক্ত মন্ত্রী-পুত্রকে আটক করা হয়েছে কি না, তা স্পষ্ট নয়। ঘটনাস্থল থেকে পিস্তলটি উদ্ধার করেছে পুলিশ। অতীতে উত্তরপ্রদেশে আরও এক কেন্দ্রীয় মন্ত্রীর পুত্রের বিরুদ্ধে খুনের অভিযোগ উঠেছিল। ২০২১ সালের ৩ অক্টোবর  লখিমপুর খেরিতে কেন্দ্রীয় মন্ত্রী অজয় মিশ্র টেনির পুত্র আশিসের বেপরোয়া গাড়ির চাকায় পিষে বিক্ষোভকারী ৪ কৃষকের মৃত্যু হয়েছিল বলে অভিযোগ। যা ঘিরে শোরগোল পড়ে গিয়েছিল দেশে।