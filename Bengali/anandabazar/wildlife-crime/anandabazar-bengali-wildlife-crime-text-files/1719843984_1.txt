প্রেমিকের সঙ্গে পরিকল্পনা করে স্বামীকে কীটনাশক মেশানো মদ খাইয়ে হত্যার চেষ্টার অভিযোগ উঠল স্ত্রীর বিরুদ্ধে। নদিয়ার শান্তিপুরের বেলঘড়িয়ার ভাটাপাড়া এলাকায় ঘটনাটি ঘটেছে। আশঙ্কাজনক অবস্থায় যুবক স্বামীকে কল্যাণীর জহরলাল নেহরু হাসপাতালে ভর্তি করানো হয়েছে। অভিযুক্ত বধূর বিরুদ্ধেও শান্তিপুর থানায় অভিযোগ দায়ের করেছে শ্বশুর বাড়ির পরিবার। তার ভিত্তিতে তদন্তে নেমেছে পুলিশ। স্থানীয় সূত্রে খবর, বছর কয়েক আগে নমিতা সর্দারের সঙ্গে বেলঘরিয়ার বাসিন্দা পেশা দিনমজুর ছোট্টু সর্দারের বিয়ে হয়। গত সপ্তাহে বুধবার স্বামীর সঙ্গে অশান্তি করে দিদির বাড়ি চলে যান নমিতা। ছোট্টুর পরিবারের দাবি, সোমবার বিকেলে ছোট্টুকে ফোন করে তাঁকে শান্তিপুর আরবান্দি কালীতলায় দিদির বাড়িতে ডাকেন স্ত্রী। এর পর রাত সাড়ে ৮টা নাগাদ বাড়িতে খবর, ছোট্টুর শরীর খুব খারাপ। এই খবর পেয়েই পরিবারের লোকেরা সেখানে ছুটে যুবককে অচৈতন্য অবস্থায় উদ্ধার করেন। তড়িঘড়ি তাঁকে রানাঘাট মহকুমা হাসপাতালে ভর্তি করানো হয়। পরে ছোট্টুকে কল্যাণীর জেএনএম হাসপাতালে স্থানান্তরিত করা হয়। হাসপাতাল সূত্রে খবর, ছোট্টুর অবস্থা আশঙ্কাজনক। ছোট্টুর মা মায়া সর্দারের দাবি, নমিতা তাঁর ছেলের সঙ্গে আর সংসার করতে চান না। সেই কারণেই তাঁকে খুনের চেষ্টা করেছেন। মায়ার কথায়, ‘‘বৌমা অন্য এক ছেলের সঙ্গে সংসার করতে চাইছে। ওই জন্যই ফোন করে ডেকে নিয়ে গিয়ে বিষ খাইয়ে প্রাণে মারার চেষ্টা করেছে। আমরা শান্তিপুর থানায় অভিযোগ দায়ের করেছি।’’ ছোট্টুর বৌদি মাধবী সর্দারও বলেন, ‘‘নমিতার অন্য কোথাও সম্পর্ক রয়েছে। সেই সম্পর্কে পথের কাঁটা আমার দেওর। তাই ওঁকে খুন করার চেষ্টা করেছে।’’ এই ঘটনার প্রেক্ষিতে রানাঘাট পুলিশ জেলার সুপার কে কান্নান বলেন, ‘‘মামলা শুরু হয়েছে। তদন্ত চলছে।’’