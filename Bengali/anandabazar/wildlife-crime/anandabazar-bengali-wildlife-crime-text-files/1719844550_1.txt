যুবককে পিটিয়ে খুনের অভিযোগ উঠল তাঁর প্রেমিকার বাবা এবং তুতো দাদাদের বিরুদ্ধে। ঘটনাটি উত্তরপ্রদেশের গাজিয়াবাদ এলাকার। পুলিশ জানিয়েছে, গাজিয়াবাদের খোদা এলাকার বাসিন্দা এক কিশোরীর সঙ্গে যুবকের প্রেমের সম্পর্ক ছিল। কিন্তু ওই সম্পর্কে মান্যতা দেয়নি কিশোরীর পরিবার। প্রেমিকার সঙ্গে দেখা করতে তার বাড়ি গিয়েছিলেন যুবক। সেখানে লোহার রড দিয়ে তাঁকে মারধর করা হয় বলে অভিযোগ উঠেছে কিশোরীর বাবা এবং দুই তুতো দাদার বিরুদ্ধে। শুক্রবার তাঁদের সকলকেই গ্রেফতার করা হয়েছে। কিশোরীর পরিবারের পাল্টা অভিযোগ, ওই যুবক চুরির উদ্দেশ্যে তাঁদের বাড়িতে গিয়েছিলেন। তার জেরেই তাঁকে মারধর করা হয়। ওই যুবককে জখম অবস্থায় উদ্ধার করে জেলা হাসপাতালে নিয়ে যাওয়া হয়েছিল। সেখানে চিকিৎসকেরা তাঁকে মৃত বলে ঘোষণা করেন। তদন্তে নেমে পুলিশ জানতে পেরেছে, যুবকের সঙ্গে কিশোরীর প্রেমের সম্পর্ক ছিল। তা মানতে পারেনি কিশোরীর পরিবার। সেই কারণেই এমন পরিণতি হয়েছে। যুবকের ভাইয়ের অভিযোগের ভিত্তিতে পদক্ষেপ করেছে পুলিশ।