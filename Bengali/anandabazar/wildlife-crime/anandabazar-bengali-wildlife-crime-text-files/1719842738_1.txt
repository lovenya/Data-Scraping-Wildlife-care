সুধা চন্দ্রন। নামেই মনে পড়ে যায় ‘নাচে ময়ূরী’র কথা। এক নৃত্যশিল্পীর কাঠের পা নিয়ে নাচের জগতে প্রতিষ্ঠা পাওয়ার লড়াই। আশির দশকের এই ছবি রাতারাতি প্রচারের আলোয় নিয়ে এসেছিল সুধাকে। বলিউডে ছবির পাশাপাশি ছোট পর্দাতেও পাকাপাকি জায়গা করে নেন অভিনেত্রী। ‘কঁহি কিসি রোজ’, ‘কিঁউকি সাস ভি কভি বহু থি’ –র মতো মেগা সিরিয়াল তাঁকে ছোট পর্দার নিয়মিত মুখ করে তুলেছিল। সেই সুধাই এ বার হাজির হচ্ছেন নতুন ভূমিকায়। পর্দায় মূলত প্রতিশোধপরায়ণ, কুচক্রী চরিত্রে অপরাধ করতেই বেশি দেখা যেত সুধাকে। এ বার নিজে কথা বলবেন অপরাধের বিরুদ্ধে। ‘ক্রাইম অ্যালার্ট’ নামে এই নতুন শো অপরাধের গল্প বলার পাশাপাশি তাকে দমনেরও বার্তা দেবে। গল্পের মধ্যে দিয়েই আলোকিত হবে অপরাধ রোখার পথ। নিজের নতুন ভূমিকা নিয়ে মুম্বইয়ের সংবাদমাধ্যমকে সুধা বলেন, ‘‘অনেক চরিত্রেই অভিনয় করেছি এর আগে। তবে সঞ্চালনা বিষয়টা একদমই আলাদা। আমার কাছে খুব কঠিন । বিশেষ করে অপরাধদমন মূলক অনুষ্ঠানে সঞ্চালকের দায়িত্ব অনেক বেশি। সমাজের উদ্দেশে বার্তা দেওয়াটাই এখানে তাঁর প্রধান কাজ।’’প্রথমে রাজি হননি। পরে এই টেলিভিশন শো-র সঞ্চালনার দায়িত্বে এগিয়ে আসেন সুধা। তাঁর বক্তব্য, ‘‘অনুষ্ঠানের আয়োজকদের কাছে জানতে চেয়েছিলাম, সঞ্চালকের ভূমিকায় কেন আমার নাম ভাবা হল? আমি কেন? উত্তর এসেছিল, ‘আপনি নন কেন’? আর আপত্তি করতে পারিনি।’’ সবচেয়ে আগে সব খবর, ঠিক খবর, প্রতি মুহূর্তে। ফলো করুন আমাদের Google News, Twitter এবং Instagram পেজ।