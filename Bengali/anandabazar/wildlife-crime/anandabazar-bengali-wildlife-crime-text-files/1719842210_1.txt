ভিন্‌রাজ্যে ফোন কলে প্রতারণা-কাণ্ডে হুগলির ব্যান্ডেলে এক সরকারি কর্মীর বাড়িতে হানা দিয়ে তাঁকে হুমকি দেওয়ার অভিযোগ উঠল হরিয়ানা পুলিশের বিরুদ্ধে। বর্ধমানে বিদ্যুৎ দফতরের কর্মী সাবির আলির অভিযোগ, গুরুগ্রামে ফোন কলে প্রতারণার তদন্তে তাঁর বাড়িতে এসে টাকা চাওয়া হয়েছে। টাকা না দিলে ওই মামলা তাঁকে ফাঁসানোর হুমকিও পুলিশ দিয়েছে বলে অভিযোগ সাবিরের। সাহাগঞ্জের বাসিন্দা সাবির। তাঁর দাবি, শনিবার হরিয়ানা পুলিশের কয়েক জন কর্মী তাঁর বাড়িতে হাজির হন। সে সময় তিনি ছিলেন বর্ধমানে, তাঁর কর্মস্থলে। সাবিরের দাবি, হরিয়ানার পুলিশ তাঁকে জানিয়েছে, তাঁর আধার কার্ড ব্যবহার করে সিম কার্ড তুলে প্রতারণা করেছে দুষ্কৃতীরা। ওই কাণ্ডে দায়ের হওয়া এফআইএর-এর কপিও দেওয়া হয় তাঁকে। ওই এফআইআর-এর সূত্রে ধরে জানা গিয়েছে, সত্যেন্দ্র সিংহ নামে গুরুগ্রামের এক বাসিন্দাকে লটারিতে ১৪ লক্ষ ৮০ হাজার টাকা পাইয়ে দেওয়ার আশ্বাস দিয়ে প্রায় ১০ লক্ষ টাকা হাতিয়ে নেয় প্রতারকরা। এর পরই পুলিশের দ্বারস্থ হন সত্যেন্দ্র। সেই ঘটনারই তদন্তে নেমে ব্যান্ডেলের সাহাগঞ্জে সাবিরের বাড়িতে পৌছয় হরিয়ানা পুলিশ। সাবিরের অভিযোগ, ‘‘হরিয়ানার পুলিশ আমাকে ওখানে যেতে বলে। তার পর বলে, ‘টাকা দিয়ে মেটাতে চাইলে খুবই ভাল। না হলে গ্রেফতার করে নিয়ে যাব।’ আমাকে ওরা ভুয়ো মামলায় ফাঁসাচ্ছে। আধার কার্ড কী ভাবে অন্যের হাতে পৌঁছে গিয়ে এমন প্রতারণা হয়েছে জানি না। ওরা জোর করে আমাকে ফাঁসাচ্ছে। আমি খুব মানসিক চাপের মধ্যে আছি। ওরা ব্যান্ডেলে যে দোকানের নাম বলছে তার কোনও অস্তিত্ব নেই। আমি সরকারি চাকুরে জেনে ওরা মোটা টাকা দাবি করছে।’’ বিষয়টি নিয়ে আইনি পরামর্শ নেওয়ার কথা জানিয়েছেন সাবির।