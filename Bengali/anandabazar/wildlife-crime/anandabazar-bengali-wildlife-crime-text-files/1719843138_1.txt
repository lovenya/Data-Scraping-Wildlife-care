সল্টলেকের অতিথিশালায় যুবকের রহস্যমৃত্যুতে তাঁর বান্ধবীকে গ্রেফতার করা হল। এই ঘটনায় গ্রেফতার করা হয়েছে তরুণীর এক বন্ধুকেও। শুক্রবার রাতে জিজ্ঞাসাবাদের পর ওই যুবককে গ্রেফতার করা হয়। বুধবার রাতে সল্টলেকের এক অতিথিশালা থেকে পুরুলিয়ার ঝালদার বাসিন্দা রনি দত্ত নামে এক যুবকের দেহ উদ্ধার করা হয়। যুবকের গলায় ওড়নার ফাঁস লাগানো ছিল। ঘর থেকে বিবস্ত্র ও সংজ্ঞাহীন অবস্থায় পাওয়া যায় যুবকের বান্ধবীকে। তাঁকে হাসপাতালে ভর্তি করানো হয়। এই ঘটনায় যুবকের বান্ধবীর বয়ান রেকর্ড করেছে পুলিশ। তদন্তে নেমে অরিজিৎ পাত্র নামে এক যুবকের বিষয়ে জানতে পারে পুলিশ। ওই যুবক তরুণীর বন্ধু বলে দাবি করা হয়েছে। শুক্রবার তাঁকে জিজ্ঞাসাবাদের পর গ্রেফতার করা হয়েছে। পুলিশ সূত্রে খবর, রনির সঙ্গে তাঁর বান্ধবীর সম্পর্ক ছিল। তাঁরা  লিভ ইন করতেন। এর মধ্যেই ফেসবুকে অরিজিৎ নামে ওই যুবকের সঙ্গে তরুণীর ‘বন্ধুত্ব’ হয়। বুধবার সন্ধ্যায় রনির সঙ্গে তাঁর বান্ধবীর গোলমাল হয়। তবে কী নিয়ে গোলমাল, তা এখনও স্পষ্ট নয়। অরিজিতের সঙ্গে তরুণীর ‘বন্ধুত্বে’র কারণেই কি ঝামেলা? খতিয়ে দেখছে পুলিশ। প্রসঙ্গত, বান্ধবী ও অরিজিতের বিরুদ্ধে ষড়যন্ত্র ও আত্মহত্যায় প্ররোচনা দেওয়ার মামলা রুজু করেছে যুবকের পরিবার। পুলিশ সূত্রে আরও জানা গিয়েছে, পুরুলিয়ার বাসিন্দা রনি দত্ত গত কয়েক মাস ধরেই বান্ধবীর সঙ্গে সল্টলেকের এফই ব্লকের ওই অতিথিশালায় থাকছিলেন। বুধবার মধ্যরাতে চিৎকার শুনে অতিথিশালার কর্মীরা পুলিশে খবর দেন। পুলিশ এসে গলায় ওড়নার ফাঁস লাগানো অবস্থায় যুবকের মৃতদেহ উদ্ধার করে। বান্ধবীকে সংজ্ঞাহীন অবস্থায় হাসপাতালে ভর্তি করানো হয়। বান্ধবীর শরীরে আঘাতের চিহ্ন মিলেছে। এই ঘটনায় বান্ধবী ও তাঁর বন্ধুকে গ্রেফতারের পর জেরায় রহস্য উন্মোচন হতে পারে বলে ধারণা পুলিশের।