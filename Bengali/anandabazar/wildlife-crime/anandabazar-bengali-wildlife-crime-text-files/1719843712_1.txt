জয়পুরে একটি নামী হোটেলের দরজার সামনে ১৮ রাউন্ড গুলি চালিয়ে চম্পট দিল দুষ্কৃতীরা। হোটেল মালিকের কাছ থেকে ১ কোটি টাকা চেয়েছে তারা। শনিবার রাতের এই ঘটনায় আতঙ্ক ছড়িয়েছে ওই হোটেল ও সংলগ্ন এলাকায়। এই ঘটনায় গ্যাংস্টার লরেন্স বিষ্ণৌইয়ের হাত রয়েছে বলে মনে করছে পুলিশ। জয়পুরে জওহর সার্কেলে এয়ারপোর্ট প্লাজায় একটি হোটেলের সামনে ১৮ রাউন্ড গুলি চালায় ৩ দুষ্কৃতী। প্রত্যক্ষদর্শীরা জানিয়েছেন, শনিবার রাত ১১টা ১৫ মিনিটে বাইকে করে আসেন ওই ৩ দুষ্কৃতী। তাঁদের মধ্যে ২ জন বাইক থেকে নেমে হোটেলের মূল দরজার সামনে গুলি চালাতে শুরু করেন। বেশ কয়েক মিনিট ধরে গুলির শব্দ শোনা গিয়েছে। হোটেলের একাধিক কাচ ভেঙে গিয়েছে। তবে কেউ হতাহত হননি। গুলির শব্দে জঙ্গি হামলার আতঙ্ক ছড়ায় হোটেলে। পুলিশ সূত্রে খবর, গুলি চালিয়ে চম্পট দেওয়ার আগে হোটেলের দরজায় একটি কাগজের টুকরো ফেলেন দুষ্কৃতীরা। তাতে ১ কোটি টাকা জোগাড় করে রাখার কথা বলা হয়েছে। ঘটনার সিসিটিভি ফুটেজ খতিয়ে দেখছে পুলিশ। এই ঘটনার নেপথ্যে গ্যাংস্টার লরেষ্ণ বিষ্ণৌই এবং তাঁর সহযোগী রোহিত গোদারার হাত রয়েছে বলে অনুমান পুলিশের। গ্যাংস্টার লরেন্স বিষ্ণোইয়ের বিরুদ্ধে একাধিক অভিযোগ রয়েছে। গত বছর বলিউড অভিনেতা সলমন খানকে প্রাণনাশের হুমকি দেওয়ার অভিযোগও উঠেছিল তাঁর বিরুদ্ধে।