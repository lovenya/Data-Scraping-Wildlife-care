সিনেমা অথবা হোটেলের ‘রিভিউ’ করলেই দ্বিগুণ টাকা রোজগার করা যাবে। একটি অ্যাপের মাধ্যমে চটজলদি মোটা টাকা রোজগারের সুযোগ নিতে গিয়ে ১ কোটির বেশি খোয়ালেন মুম্বইয়ের এক বাসিন্দা। পুলিশের কাছে তাঁর দাবি, গোড়ায় বেশ রোজগার হলেও এক মহিলা প্রতারকের ফাঁদে পড়ে ওই বিপুল অর্থ হারিয়েছেন। ৫৩ বছরের অভিযোগকারী জানিয়েছেন, সম্প্রতি নিজের ফ্ল্যাট বিক্রি করে ১ কোটি ২৭ লক্ষ টাকা পেয়েছিলেন তিনি। সে টাকায় একটি নতুন ফ্ল্যাট কেনার ইচ্ছা ছিল। তবে স্বল্প সময়ে বেশি রোজগারের হাতছানিতে পুরো অর্থই খোয়া গিয়েছে। পুলিশের কাছে মুম্বইয়ের ওই ব্যক্তির দাবি, পার্ট-টাইম কাজের বদলে রোজগারের সুযোগ রয়েছে বলে গত ৯ ফেব্রুয়ারি টেলিগ্রাম অ্যাপের মাধ্যমে এক মহিলার কাছ থেকে মেসেজ পেয়েছিলেন তিনি। ওই মহিলা জানিয়েছিলেন, অ্যাপে তাঁর পাঠানো লিঙ্ক থেকে সিনেমা ও হোটেলের ‘রিভিউ’ করতে হবে। তাতে ‘রেটিং’ এবং ‘লাইক’ দিয়ে সেই ‘স্ক্রিনশট’টি অ্যাপের মাধ্যমে ফেরত পাঠানোই কাজ। বদলে জুটবে মোটা টাকা। পুলিশ সূত্রে খবর, এ কাজ করে গোড়ায় বিভিন্ন কিস্তিতে উপার্জন করলেও পরে কোটির বেশি টাকা খুইয়েছেন বলে দাবি অভিযোগকারীর। প্রথমেই একটি লিঙ্ক পাঠিয়ে ই-ওয়ালেটের মাধ্যমে অভিযোগকারীর ব্যাঙ্ক অ্যাকাউন্টের তথ্য জেনে নেন ওই মহিলা। তাঁর পাঠানো কাজের শর্ত মেনে বিভিন্ন সময় মোটা টাকাও পেয়েছেন। এমনকি, ১৭ মে মহিলার একটি অ্যাকাউন্টে ৪৮ লক্ষ জমা দেওয়ার পর মুনাফা হিসাবে ৬০ লক্ষ টাকা আয় করেন বলে লিঙ্কে দেখানো হয়েছে। মহিলা জানিয়েছিলেন, ওই টাকা পেতে হলে তাঁকে অতিরিক্ত ৩০ লক্ষ টাকা জমা দিতে হবে। এ ভাবে ৭৬ লক্ষ টাকা জমা দিয়েছেন তিনি। সব মিলিয়ে ফেব্রুয়ারি থেকে মে মাসের মধ্যে ১ কোটি ২৭ লক্ষ টাকা জমা দিলেও তাঁর টাকা ফেরত পাননি বলে অভিযোগ। মুম্বই পুলিশের এক শীর্ষ আধিকারিক বলেন, ‘‘১ কোটি ২৭ লক্ষ টাকা প্রতারণার অভিযোগে এফআইআর করা হয়েছে। অভিযুক্ত মহিলার ৮টি অ্যাকাউন্ট সিল করেছে পুলিশ।’’