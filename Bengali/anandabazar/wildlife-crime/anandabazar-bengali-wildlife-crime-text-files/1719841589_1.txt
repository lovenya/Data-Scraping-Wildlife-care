এলোপাথাড়ি ছুরি হামলা ব্রিটেনের বার্মিংহামে। শনিবার গভীর রাতের পর থেকে পর পর কয়েকটি হামলায় বেশ কয়েকজন আহত হয়েছেন বলে পুলিশ জানিয়েছে। তবে হামলার উদ্দেশ্য, কত জন ছুরিকাহত, হামলার পিছনে কে বা কারা রয়েছে, সে বিষয়ে এখনও বিস্তারিত কিছু জানাতে পারেনি পুলিশ। তবে নাগরিকদের ওই এলাকা এড়িয়ে চলার পরামর্শ দিয়েছে পুলিশ। ঘটনাটি ঘটেছে বার্মিংহাম সিটি সেন্টার এবং তার সংলগ্ন এলাকায়। ওই এলাকা ওয়েস্ট মিডল্যান্ড পুলিশের আওতায় পড়ে। সেখানকার পুলিশ সূত্রে খবর, স্থানীয় সময় রবিবার রাত সাড়ে ১২টা নাগাদ ছুরির আঘাতে কয়েক জন আহত হয়েছেন বলে খবর আসে। সঙ্গে সঙ্গে ঘটনাস্থলের নিরাপত্তা বাড়িয়ে দেওয়া হয়। কিন্তু ঘটনাস্থলে পুলিশ পৌঁছনোর আগেই আরও কয়েকটি ছুরি হামলার খবর পাওয়া যায়। পুলিশ দ্রুত ঘটনাস্থলে পৌঁছে আহতদের উদ্ধার করে হাসপাতালে পাঠিয়েছে। আহতদের কারও প্রাণহানির সম্ভাবনা নেই বলেই খবর। যদিও পুলিশ এখনও সে বিষয়ে নিশ্চিত করে কিছু জানায়নি। বার্মিংহাম পুলিশ টুইট করে জানিয়েছে, ‘‘ছুরি হামলায় বেশ কয়েকজনের আহত হওয়ার বিষয়ে আমরা অবগত। কিন্তু ঠিক কত জন আহত হয়েছেন বা তাঁদের অবস্থা কতটা গুরুতর সে বিষয়ে এই মুহূর্তে বলার মতো অবস্থায় নেই।’’ তবে পুলিশ ও অন্যান্য প্রায় সমস্ত জরুরি প্রশাসনিক দফতর কাজ করছে। পুলিশের টুইটে বলা হয়েছে, ‘‘সমস্ত জরুরি পরিষেবা একসঙ্গে মিলে কাজ করছে এবং এটা নিশ্চিত যে সকলের প্রয়োজনীয় চিকিৎসার ব্যবস্থা করা হয়েছে।’’ আরও পড়ুন: রাতের শহরে গাড়ি রুখে তরুণী উদ্ধার দম্পতির, স্ত্রীকে পিষে পালাল অভিযুক্ত আরও পড়ুন: ‘নতুন নিয়োগে বাধা নেই’, সার্কুলার-বিতর্কে সাফাই কেন্দ্রের এর পাশাপাশি স্থানীয়দের ওই এলাকা এড়িয়ে চলার পরামর্শও দেওয়া হয়েছে। পুলিশের বক্তব্য, ‘‘আমাদের অফিসাররা ঘটনাস্থলে রয়েছেন। আমরা জনসাধারণকে বলেছি, পরবর্তী নির্দেশ না পাওয়া পর্যন্ত ওই এলাকা থেকে দূরে থাকতে। আর কোনও তথ্য পেলেই তা জানিয়ে দেওয়া হবে।’’ তবে এটা নিছকই বিচ্ছিন্ন কোনও ঘটনা, নাকি সংগঠিত হামলা, সে বিষয়ে এখনও নিশ্চিত নয় পুলিশ। পাশাপাশি ফের এই ধরনের হামলার আশঙ্কায় সতর্ক রয়েছেন পুলিশ-প্রশাসনের আধিকারিকরা।