ব্যস্ত শহরে বিকেলে ১৫ রাউন্ড গুলি চলল দিল্লিতে। দুষ্কৃতীদের প্রতিহত করতে পাল্টা গুলি চালায় পুলিশও। পুলিশের গুলিতে এক দুষ্কৃতীর মৃত্যু হয়েছে। মারা গিয়েছেন আরও এক ব্যক্তি। রবিবার বিকেল ৪টে নাগাদ দক্ষিণ পশ্চিম দিল্লির দ্বারকা মোড় মেট্রো স্টেশনের কাছে ঘটনাটি ঘটেছে। পুলিশ জানিয়েছে, মৃতেরা হল দিল্লির নওদার বাসিন্দা পারভিন গহলৌত এবং হরিয়ানার বাসিন্দা বিকাশ দালাল। দু’জনের নামেই দিল্লি এবং হরিয়ানা পুলিশে একাধিক খুন, তোলাবাজি এবং ডাকাতির অভিযোগ রয়েছে। পুলিশ সূত্রে খবর, পারভিন একটি গাড়িতে যাচ্ছিল। বিকাশ দালাল-সহ আরও দুই দুষ্কৃতী অন্য একটি গাড়িতে এসে পারভিনের গাড়ি আটকায়। তার পরই পারভিনকে লক্ষ্য করে গুলি ছুড়তে শুরু করে। ঘটনাস্থলের কিছু দূরেই পুলিশের একটি ভ্যান ছিল। খবর পেয়ে ভ্যানটিও চলে আসে। দুষ্কৃতীদের নিরস্ত্র করতে পুলিশও কয়েক রাউন্ড গুলি ছোড়ে। পুলিশের গুলি বিকাশের গায়ে লাগলেও অন্য দুই দুষ্কৃতী পালিয়ে যায়। পরে হাসপাতালে বিকাশ এবং পারভিন দু’জনেই মারা যায়। আরও পড়ুন: সেই ধ্যান-গুহায় হোটেলের সব সুবিধাই মিলবে পুলিশ জানিয়েছে, সম্পত্তিজনিত কারণেই পারভিনের সঙ্গে বিকাশদের ঝামেলা চলছিল। সে কারণেই এই হামলা। ব্যস্ত সময়ে দ্বারকা মেট্রো স্টেশনের কাছে এই ঘটনায় আতঙ্কিত হয়ে পড়েন সাধারণ মানুষ। প্রাণভয়ে তাঁরাও এদিক-ওদিক ছুটতে শুরু করেন। তবে কোনও সাধারণ মানুষের ক্ষতি হয়নি, জানিয়েছে পুলিশ। বাকি দুষ্কৃতীদের খোঁজ চলছে।