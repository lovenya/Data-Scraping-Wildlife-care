টাকার লোভে স্ত্রীকে বিক্রি করে দেওয়ার অভিযোগে আটক যুবক। এ ঘটনা ঘটেছে নদিয়ার শান্তিপুরের নতুনহাটে। ধৃতকে জিজ্ঞাসাবাদ করছে পুলিশ। পুলিশ সূত্রে জানা গিয়েছে, নতুনহাটের হরিজন শেঠ এলাকার বাসিন্দা দীপ হালদার বছর দেড়েক আগে ১৮ নম্বর ওয়ার্ডের রাজপুত পাড়ার বাসিন্দা টুম্পা হরিজনকে বিয়ে করে। তাদের মধ্যে প্রেমের সম্পর্ক ছিল। টুম্পার আত্মীয়দের দাবি, দীপ বিয়ের কিছু দিনের মধ্যেই টুম্পাকে নতুন সংসার বাঁধার স্বপ্ন দেখিয়ে শিলিগুড়িতে তার দিদির বাড়িতে নিয়ে যায়। তাঁদের অভিযোগ, পেশায় বার ড্যান্সার দিদির সঙ্গে ছক কষে টাকার লোভে দীপ স্ত্রী টুম্পাকে বিক্রি করে দেয়। টুম্পার আত্মীয়দের আরও অভিযোগ, বিগত দেড় বছরের মধ্যে দীপ বহুবার শ্বশুরবাড়ি থেকে টাকা আদায় করেছে। টাকা না দিলে সে টুম্পার উপর শারীরিক এবং মানসিক নির্যাতন চালাতো বলেও অভিযোগ। টাকা না দিলে সে মেয়েকে বিক্রি করে দেওয়ার হুমকি দিয়েছিল বলে দাবি টুম্পার বাড়ির লোকজনের। টুম্পার আত্মীয়দের বক্তব্য, গত কাল তাঁকে ছাড়াই বাড়ি ফেরে দীপ। এর পরই শুরু হয় তাঁর খোঁজ। শিলিগুড়িতে দীপের দিদির বাড়িতেও যান টুম্পার আত্মীয়রা। কিন্তু সেখানেও তাঁর কোনও খোঁজ মেলেনি। এর পর শান্তিপুরে দীপের  বিরুদ্ধে থানায় অভিযোগ দায়ের করা হয়। আরও খবর: জঙ্গলে কাঠ চুরি চক্রের হদিশ, জলপাইগুড়ির তোতাপাড়ায় ধৃত ১ আরও খবর: হাওড়ার হোটেল থেকে উদ্ধার হওয়া তরুণীর মৃত্যু, আশঙ্কাজনক তরুণ