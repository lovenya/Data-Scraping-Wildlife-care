নির্বাচনের আগের রাতেই দিল্লির রোহিণীতে খুন হয়ে গেলেন মহিলা সাব-ইনস্পেক্টর প্রীতি অহলাওয়াত (২৬)। খুনের অভিযোগ উঠেছে তাঁরই ব্যাচমেট দীপাংশু রাঠীর বিরুদ্ধে। পুলিশ জানিয়েছে, প্রীতিকে খুনের পর আত্মঘাতী হয়েছেন দীপাংশু। পুলিশ সূত্রে খবর, শুক্রবার রাত সাড়ে ৯টা নাগাদ কাজ সেরে বাড়ি ফিরছিলেন প্রীতি। মেট্রো থেকে নেমে বাড়ি ফেরার পথেই তাঁকে লক্ষ্য করে দীপাংশু পর পর তিনটে গুলি ছো়ড়েন বলে অভিযোগ। প্রীতির মাথায় গুলি লাগে। ঘটনাস্থলেই মৃত্যু হয় তাঁর। আজ, শনিবার ভোট চলছে দিল্লিতে। তার আগের দিনই এমন ঘটনায় চাঞ্চল্য ছড়িয়েছে রাজধানীতে। রোহিণীর এক শীর্ষ পুলিশ আধিকারিক জানিয়েছেন, ঘটনাস্থল থেকে তিনটে কার্তুজের খোল মিলেছে। এলাকার সিসিটিভি ফুটেজ খতিয়ে দেখা হচ্ছে। আরও পড়ুন: দিল্লিতে আপ কর্মীকে চড় মারার চেষ্টার অভিযোগ অলকা লাম্বার বিরুদ্ধে আরও পড়ুন: আজ সারাদিনই বৃষ্টির চোখরাঙানি, কাল থেকে পারদ নামার সম্ভাবনা পূর্ব দিল্লির প্রতাপগঞ্জ শিল্পাঞ্চল থানায় কর্মরত ছিলেন প্রীতি। তিনি আদতে হরিয়ানার সোনিপতের বাসিন্দা। কাজের সূত্রে রোহিণীতেই একটি বাড়ি ভাড়া নিয়ে থাকতেন তিনি। প্রীতি এবং দীপাংশু দু’জনের ২০১৮-র ব্যাচের পুলিশ অফিসার। প্রাথমিক ভাবে পুলিশের সন্দেহ, প্রণয়ঘটিত কারণেই এমন কাণ্ড ঘটিয়েছেন দীপাংশু। তাঁর বাড়িও সোনিপতে। পুলিশের একটি সূত্র জানিয়েছে, প্রীতির প্রেমে পড়েছিলেন দীপাংশু। তাঁকে বিয়ের প্রস্তাবও দেন তিনি। কিন্তু প্রীতি এই সম্পর্কে আপত্তি জানান। বিয়েতেও রাজি হননি বলে দাবি পুলিশের। সেই আক্রোশেই প্রীতি খুন হয়েছেন বলে মনে করছেন তদন্তকারীরা।