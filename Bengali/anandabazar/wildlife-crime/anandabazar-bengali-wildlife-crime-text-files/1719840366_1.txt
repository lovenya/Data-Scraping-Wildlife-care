ফের গণপিটুনির ঘটনা মালদহে। শনিবার গভীর রাতে জেলা সদর ইংরেজবাজার শহরে চোর সন্দেহে গণপিটুনিতে আক্রান্ত হলেন দুই যুবক। মারধরের জেরে অচেতন হয়ে পড়েন তাঁরা। স্থানীয় লোকজন তাঁদের উদ্ধার করে হাসপাতালে ভর্তি করায়। সেখানেই তাঁরা চিকিৎসাধীন। পুলিশ জানিয়েছে, হাইয়ুল শেখ ও সালাম শেখ নামে ওই দুই যুবকের বাড়ি কালিয়াচকের সুজাপুরে। দু’জনেরই বয়স কুড়ি-বাইশের মধ্যে। পুলিশের কাছে তাঁরা জানিয়েছেন, শনিবার রাতে ইংরেজবাজারের পিরোজপুর উইমেন্স কলেজের পাশের এক গলির দিয়ে হেঁটে তাঁরা বাস ধরতে মেডিক্যাল কলেজ মোড়ে যাচ্ছিলেন।  সেইসময় স্থানীয় বাসিন্দারা তাঁদের চোর সন্দেহে হামলা চালায়। তাঁদের আটকে লাঠিসোটা দিয়ে বেধড়ক মারধর করা হয়। প্রচণ্ড মারধরের জেরে তাঁরা সেখানেই অচেতন হয়ে পড়েন। স্থানীয় কিছু মানুষ তাঁদের উদ্ধার করে মালদহ মেডিক্যাল কলেজ হাসপাতালে ভর্তি করান। খবর পেয়ে ইংরেজবাজার থানার পুলিশ হাসপাতালে যায়। শহরের বুকে এ ভাবে গণপিটুনির ঘটনায় সাধারণ মানুষের নিরাপত্তা নিয়ে বড়সড় প্রশ্ন  উঠেছে। যদিও এলাকার বাসিন্দারা বিষয়টি নিয়ে মুখে কুলুপ এঁটেছেন। ঘটনার তদন্ত শুরু হয়েছে বলে জানিয়েছে পুলিশ।পুলিশ সূত্রে জানা গিয়েছে, আক্রান্ত দু’জনেরই বাড়ি সুজাপুরের ডাঙা এলাকায়। হাসপাতালে শুয়ে সালাম রবিবার জানান, শনিবার রাত ১২টা নাগাদ শহরে কাজ সেরে সে ও হাইয়ুল উইমেন্স কলেজের পাশের গলি দিয়ে বাস ধরতে হাসপাতাল মোড়ের দিকে যাচ্ছিলেন। সেইসময় ওই গলির মধ্যে কয়েকজন লোক তাঁদের উপর চড়াও হয়। লাঠিসোটা দিয়ে মারধর করে তাঁদের জামাপ্যান্ট ছিঁড়ে দেওয়া হয়। তারপর তাঁর আর কিছু মনে নেই বলে সালামের দাবি। পুলিশ জানিয়েছে, ওই দুই যুবকের চিকিৎসা চলছে হাসপাতালে। তাঁদের জিজ্ঞাসাবাদ করা হচ্ছে। অত রাতে তারা কোথা থেকে কোথায় যাচ্ছিল বা অন্য কোনও ঘটনা ঘটেছে কি না সেসব খতিয়ে দেখা হচ্ছে। পুলিশ সুপার অলোক রাজোরিয়া বলেন, ‘‘পুরো ঘটনা তদন্ত করে দেখা হচ্ছে। গণপিটুনির ঘটনার পুনরাবৃত্তি যাতে না ঘটে সেজন্য পুলিশের পক্ষ থেকে সচেতনতা প্রচার চালান হবে।’’ এদিকে রাতের ওই ঘটনার পর এ দিন পিরোজপুরের ওই এলাকা ছিল থমথমে। বছরখানেক আগে একাধিক গণপিটুনির ঘটনা ঘটেছিল মালদহ জেলার বিভিন্ন এলাকায়। হবিবপুর ও পুরাতন মালদহ ব্লকে ছেলেধরা বা চোর সন্দেহে একাধিক গণপিটুনির ঘটনা ঘটে। হবিবপুরের বুলবুলচণ্ডিতে গণপিটুনিতে এক যুবক মারাও যান। সেইসময় পুলিশ ও প্রশাসনের তরফে ব্যাপক সচেতনতা প্রচার করা হয়। কিন্তু এবার খোদ ইংরেজবাজার শহরের জনবহুল এলাকা পিরোজপুরে এমন ঘটনায় উদ্বেগ ছড়িয়েছে।