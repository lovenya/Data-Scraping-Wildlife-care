প্রেমের প্রস্তাব প্রত্যাখান করায় দ্বাদশ শ্রেণির এক ছাত্রীর উপর হামলা চালানোর অভিযোগ উঠল এক যুবকের বিরুদ্ধে। ধারালো অস্ত্র দিয়ে ছাত্রীর মুখে আঘাত করা হয়েছে বলে অভিযোগ। তাকে হাসপাতালে ভর্তি করানো হয়েছে। ঘটনাটি তামিলনাড়ুর থুটুকুড়ি জেলার। পুলিশ সূত্রে খবর, সোমবার স্কুলে পরীক্ষা ছিল ওই ছাত্রীর। পরীক্ষা দেওয়ার পর স্কুল থেকে বাড়ি ফিরছিল সে। সেই সময়ই ওই ছাত্রীর পথ আটকান অভিযুক্ত যুবক। সঙ্গে সঙ্গে ধারালো অস্ত্র বার করে ছাত্রীর মুখে আঘাত করেন অভিযুক্ত যুবক। ধারালো অস্ত্রের আক্রমণে সঙ্গে সঙ্গে মাটিতে লুটিয়ে পড়ে ছাত্রী। রক্তাক্ত অবস্থায় ছাত্রীকে উদ্ধার করে হাসপাতালে নিয়ে যান স্থানীয়রা। এই ঘটনার আকস্মিকতায় চমকে যান স্থানীয়রা। তাঁরাই অভিযুক্ত যুবককে হাতেনাতে ধরে পুলিশের হাতে তুলে দেন। তদন্তে নেমে পুলিশ জানতে পেরেছে যে, ছাত্রীকে প্রেমের প্রস্তাব দিয়েছিলেন ওই যুবক। সেই প্রস্তাব ফেরাতেই ছাত্রীর উপর হামলা চালান তিনি।