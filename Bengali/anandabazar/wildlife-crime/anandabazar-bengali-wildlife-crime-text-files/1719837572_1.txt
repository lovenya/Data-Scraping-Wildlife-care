টেলিভিশনে সংবাদ পরিবেশন করাই কাজ। তবে এ বার আগরার রাস্তায় হেনস্থার শিকার হয়ে নিজেই সংবাদ শিরোনামে উঠে এলেন দামিনী মাহাউর। অভিযোগ, হেল্পলাইনের মাধ্যমে পুলিশি সাহায্যে চেয়েও লাভ হয়নি। বিষয়টি সোশ্যাল মিডিয়ার পোস্ট করতেই অবশ্য অভিযুক্তদের গ্রেফতার করে মুখরক্ষা করেছে পুলিশ। তবে এতে ফের এক বার ফুটে উঠল উত্তরপ্রদেশে মহিলাদের নিরাপত্তাহীনতার অসহায় ছবিটা। ২৫ জানুয়ারি, রবিবার রাতের ঘটনা। নিউজ অ্যাঙ্করের ডিউটি শেষে বাড়ি ফিরছিলেন দামিনী। উত্তরপ্রদেশ-সহ ১৩টি রাজ্যের অন্যতম বড় নিউজ চ্যানেলে কাজ করেন তিনি। টেলিভিশনের পর্দায় পরিচিত মুখ দামিনী জানিয়েছেন, কাজ সেরে ভগবান টকিজ থেকে এমজি রোড দিয়ে হেঁটে ফিরছিলেন তিনি। ফেসবুকে একটি পোস্টে তাঁর অভিযোগ, “রবিবার রাত ৮টা নাগাদ ভগবান টকিজের কাছে দু’জন মত্ত যুবক মোটরসাইকেলে চড়ে আমার পিছু নেয়। প্রথমে নানা রকম কুৎসিত অঙ্গভঙ্গি করতে থাকে। পরে আমার পিছন পিছন আসতে থাকে। প্রথমটায় বিশেষ পাত্তা দিইনি। তবে পরে ওরা আমার সঙ্গে কথা বলার চেষ্টা করতে থাকে। ওই রাস্তা ছেড়ে আমি অন্য পথ ধরি। কিন্তু, তা সত্ত্বেও আমাকে ফলো করতে থাকে ওরা। ঠিক করলাম, ওদের বাইকের নম্বরপ্লেটের ছবি তুলে রাখব। কিন্তু, বাইকের পিছনে বসা যুবকটি বলল, সেটা নাকি নকল নম্বর! এমনকী, ছবি তোলার সময় পোজ-ও দিতে থাকে তারা। ওদের মুখে লজ্জা বা ভয়ের চিহ্নমাত্রও ছিল না।” দামিনী জানিয়েছেন, সেখান থেকে কোনও রকমে বাড়ি ফিরে আসেন তিনি। এর পর সে রাতেই মহিলাদের সাহায্যের জন্য চালু হেল্পলাইন নম্বর ‘১০৯০’-এ ফোন করেন। অভিযোগ, হেল্পলাইনে অভিযোগ নথিবদ্ধ করতে তাঁকে একটি নম্বর দেওয়া হবে বলে জানানো হয়। তবে ঘটনার পরে চার দিন কেটে গেলেও কোনও নম্বর পাননি তিনি। এর পর গোটা ঘটনার কথা জানিয়ে রবিবার ফেসবুকে একটি পোস্ট শেয়ার করেন দামিনী। তাতে আগরার এসএসপি, উইমেন হেল্পলাইন, উত্তরপ্রদেশের ডিজিপি-সহ মুখ্যমন্ত্রী যোগী আদিত্যনাথকে ট্যাগ করেন তিনি। ফেসবুকে দামিনী লিখেছেন, “ওই রাতে আমার সঙ্গে যা হয়েছিল, তা কোনও বড় ঘটনা নয়। তবে পুলিশের ভয় না পেয়ে ওই ধরনের লোকেরা যে ভাবে এক জন মহিলাকে একলা পেয়ে পিছু ধাওয়া করছিল তাতে আমি লজ্জিত। ওরা আমায় ধাওয়া করেছিল। পরের বার হয়তো কোনও মেয়েকে ধর্ষণ করে তাঁর জীবনও নষ্ট করতে পারে।” আরও পড়ুন
২৮ বছরের তুতো দাদার হাতে ধর্ষিতা ৮ মাসের শিশু! সোশ্যাল মিডিয়ায় ওই পোস্টের পরেই নড়েচড়ে বসে পুলিশ। দামিনীর সঙ্গে যোগাযোগ করে তারা। এর পর সোমবার সন্ধ্যায় অভিযুক্ত যুবকদের গ্রেফতার করা হয়। তাদের বাইকটি বাজেয়াপ্ত করা হয়েছে বলে জানিয়েছেন আগরার এএসপি শ্লোক কুমার। অভিযুক্তদের বিরুদ্ধে এফআইআর করা হয়েছে। আরও পড়ুন
পদ্মাবত বনাম স্বরা: পুরুষতান্ত্রিক মুখ কি বেরিয়ে আসছে বলিউডের ১০৯০ নম্বরের দায়িত্বপ্রাপ্ত আইজি নভনীত সাকেরা বলেন, “আমরা ওই মহিলার কাছে ক্ষমাপ্রার্থনা করেছি। গা-ছাড়া মনোভাবের জন্য দু’জন আধিকারিককে সাসপেন্ড করা হয়েছে।” এই ধরনের খবর আপনার ইনবক্সে সরাসরি পেতে এখানে ক্লিক করুন তবে এই ঘটনার জেরে মহিলাদের সুরক্ষার প্রশ্নে রাজ্য পুলিশ-প্রশাসনের মুখ পুড়েছে। গত নভেম্বরে ন্যাশনাল ক্রাইম রেকর্ড ব্যুরো-র প্রকাশিত এক রিপোর্ট অনুযায়ী, ২০১৬-তে গোটা দেশের মধ্যে সবচেয়ে বেশি ধর্ষণের শিকার হন উত্তরপ্রদেশের মহিলারাই।