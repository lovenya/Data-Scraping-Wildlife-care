বাড়ির পাশের দোকানে ডিম কিনতে গিয়েছিল ছোট্ট মেয়েটি। তাকে দোকানে ঢুকিয়ে যৌন নির্যাতনের অভিযোগ উঠল প্রৌঢ় দোকানদারের বিরুদ্ধে। শিশুটির শরীরের একাধিক জায়গায় কাটাছেঁড়ার দাগ মিলেছে। ঘটনাক্রমে নিজের ‘দোষ’ কবুল করে নিয়েছেন অভিযুক্ত। তাঁর বক্তব্য, ‘‘নেশার ঘোরে করে ফেলেছি!’’ এই ঘটনাকে কেন্দ্র করে তীব্র উত্তেজনা ছড়িয়েছে হুগলি জেলার তারকেশ্বরে। স্থানীয় সূত্রে খবর, অভিযুক্ত প্রৌঢ়ের নাম গৌর মাল। মদ খেয়ে নেশার ঘোরে তিনি অপরাধ করেছেন বলে নিজেই স্বীকার করেছেন। পুলিশ জানাচ্ছে, গৌড়ের একটি  মুদিখানা দোকান আছে। শুক্রবার, দোলের দিন দুপুরে বাড়ির দুপুরের খাবারের জন্য মেয়েকে ডিম কিনতে পাঠায় পরিবার। বছর সাতেকের মেয়েটি যখন ওই দোকানে যায়, তখন মদের নেশায় চুর ছিলেন ওই দোকানদার। মেয়টিকে চিপস্ দেওয়ার কথা বলে তাকে দোকানের ভিতর নিয়ে যান তিনি। এর পর মেয়েটির উপর ওই দোকানদার যৌন নির্যাতন চালান বলে অভিযোগ। প্রথমে বাড়ি ফিরে মেয়েটি ভয়ে কাউকে কিচ্ছু বলতে পারেনি। কিন্তু সন্ধ্যায় মায়ের নজরে পড়ে মেয়ের শরীরের বিভিন্ন জায়গায় কাটা দাগ। জিজ্ঞাসা করতেই মাকে পুরো ঘটনা জানায় সে। তার পর শুক্রবার রাতে পরিবারের তরফ থেকে তারকেশ্বর থানায় লিখিত অভিযোগ জানানো হয়। এর পর অভিযুক্তকে গ্রেফতার করেছে পুলিশ। তাঁর বিরুদ্ধে পকসো আইনে মামলা রুজু করা হয়। শনিবার এলাকার গ্রামীণ হাসপাতালে নির্যাতিতা ও অভিযুক্ত, দু’জনেরই স্বাস্থ্য পরীক্ষা করানো হয়। এই ঘটনাকে কেন্দ্র করে তীব্র উত্তেজনা ছড়িয়েছে এলাকায়। অভিযুক্তকে চন্দননগর মহকুমা আদালতে তোলা হচ্ছে বলে জানিয়েছে পুলিশ।