বিপুল দেনার দায়ে ধুঁকতে থাকা এয়ার ইন্ডিয়ায় কালো টাকা লেনদেন এবং টাকা নয়ছয়ের অভিযোগ খতিয়ে দেখতে চারটি রিপোর্ট দায়ের করল এনফোর্সমেন্ট ডিরেক্টরেট (ইডি)। সংবাদ সংস্থা পিটিআইয়ের কাছে ওই কেন্দ্রীয় তদন্তকারী সংস্থার দাবি, রিপোর্ট চারটি পুলিশ এফআইআরের সমতুল। কালো টাকা প্রতিরোধ আইনেই তা দায়ের করা হয়েছে। ইউপিএ জমানায় রাষ্ট্রায়ত্ত বিমান পরিষেবা সংস্থাটিতে টাকা নয়ছয় হয়েছে কি না, তা খতিয়ে দেখতে আগেই চারটি এফআইআর দায়ের করেছিল আর এক কেন্দ্রীয় তদন্তকারী সংস্থা সিবিআই। আন্তর্জাতিক উড়ান পরিষেবা দেওয়া এয়ার ইন্ডিয়ার সঙ্গে দেশের ভিতর উড়ান চালানো ইন্ডিয়ান এয়ারলাইন্সকে মিশিয়ে দেওয়ার কারণে রাষ্ট্রায়ত্ত সংস্থাটির বিপুল ক্ষতি হয়েছে বলে অভিযোগ উঠেছে বারবার। একই ভাবে বিতর্ক রয়ে গিয়েছে ইউপিএ জমানায় ওই সংস্থার বিমান কেনা ও লিজ নেওয়া নিয়ে। এ নিয়েই দু’টি এফআইআর দায়ের করেছিল সিবিআই। অন্য দু’টি এফআইআর ছিল বেসরকারি সংস্থাকে বেআইনি ভাবে সুবিধা পাইয়ে দেওয়া নিয়ে। অভিযোগ, এমন সময়ে এবং এমন ভাবে রাষ্ট্রায়ত্ত সংস্থাটি নিজেদের বিভিন্ন লাভজনক রুট ছেড়ে দিয়েছিল যে, তাতে প্রবল সুবিধা পেয়েছিল নানা দেশি-বিদেশি বিমান পরিবহণ সংস্থা। কিন্তু তেমনই তাতে বিপুল ক্ষতি হয়েছিল রাষ্ট্রায়ত্ত সংস্থাটির। এ বার এই অভিযোগগুলিই আরও খতিয়ে দেখতে পুরোদস্তুর আসরে নেমেছে ইডি। ইউপিএ জমানায় নেওয়া ওই সমস্ত সিদ্ধান্তে টাকা নয়ছয় কিংবা কালো টাকার লেনদেন হয়েছে কি না, মূলত সেই বিষয়টিই খতিয়ে দেখবে তারা।