মাঝরাতে বাড়ি ঢুকে অ্যাসিড হামলা চালিয়ে এক কলেজ ছাত্রীর মুখ ঝলসে দিল দুই যুবক। বৃহস্পতিবার রাতে ঘটনাটি ঘটেছে কালীগঞ্জের বড়চাঁদঘর এলাকায়। অভিযোগ, প্রেমের প্রস্তাবে চাঁদ সুলতানা নামে ওই তরুণী রাজি না-হওয়ায় প্রতিশোধ নিতে তাঁর উপর অ্যাসিড হামলা চালিয়েছে এলাকার বাসিন্দা পেশায় গ্রামীণ স্বাস্থ্যপরিষেবক ওয়াসিম মণ্ডল ও তার বন্ধু সাহেব মোল্লা। আশঙ্কাজনক অবস্থায় তরুণীকে কৃষ্ণনগরে জেলা হাসপাতালে ভর্তি করা হয়েছে। তাঁর বাবা আলিমুদ্দিন শেখের দায়ের করা অভিযোগের ভিত্তিতে কালীগঞ্জ থানার পুলিশ শুক্রবার সকালে অভিযুক্ত দুই যুবকেই গ্রেফতার করেছে। বছর একুশের চাঁদ সুলতানা পলাশি কলেজের দ্বিতীয় বর্ষের ছাত্রী। তাঁর পরিবারের অভিযোগ, ওয়াসিম দীর্ঘদিন ধরেই চাঁদ সুলতানাকে বিরক্ত করত। সম্প্রতি সে চাঁদ সুলতানাকে বিয়ের প্রস্তাব দিলে তা প্রত্যাখ্যান করেন তরুণী। তার পর থেকেই নানা ভাবে তাঁকে ভয় দেখানোর চেষ্টা করতো ওয়াসিম। চাঁদ সুলতানার বিয়ে ঠিক হলে সেটাও নানা ভাবে ভেঙে 

দেয় ওয়াসিম। বৃহস্পতিবার রাতে এলাকায় বৃষ্টি হওয়ায় বিদ্যুৎ ছিল না। গরমের জন্য চাঁদ সুলতানা ঘরের বারান্দায় মায়ের সঙ্গেই শুয়ে ছিলেন। মাঝরাতে ওয়াসিম ও তার বন্ধু সাহেব বাড়ি ঢুকে চাঁদ সুলতানার মুখে অ্যাসিড ঢেলে দেয় বলে অভিযোগ। চাঁদের চিৎকার শুনে তাঁর দাদা গোলাম মাসুদ শেখ হামলাকারী যুবকদের পিছনে ছুটলেও ধরতে পারেননি। ওই ছাত্রীকে পলাশি স্বাস্থ্যকেন্দ্রে নিয়ে যাওয়া হয়। কিন্তু তার অবস্থা দেখে দ্রুত কৃষ্ণনগর হাসপাতালে রেফার করা হয়। ছাত্রীর বাবা আলিমুদ্দিন শেখ কাঁদতে-কাঁদতে বলেন, ‘‘ওরা আমার মেয়েকে দীর্ঘদিন ধরে উত্যক্ত করল। মোবাইলে বাজে-বাজে কথা লিখে পাঠাত। মেয়ে প্রতিবাদ করেছিল। তার পর ওরা মাঝরাতে বাড়ি এসে মেয়েকে অ্যাসিড মারে। আমার মেয়েটার জীবনটা নষ্ট হয়ে গেল। ওদের চরম শাস্তি হোক। ওদের ফাঁসি চাই আমি।”