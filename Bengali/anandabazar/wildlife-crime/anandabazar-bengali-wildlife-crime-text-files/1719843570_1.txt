বর্ষবরণের রাতে দিল্লির সুলতানপুরীতে তরুণীকে গাড়িতে হিঁচড়ে নিয়ে যাওয়ার ঘটনায় শুক্রবার আরও এক অভিযুক্তকে গ্রেফতার করল পুলিশ। ধৃতের নাম আশুতোষ। পুলিশ সূত্রে খবর, যে গাড়িতে তরুণীকে হিঁচড়ে নিয়ে যাওয়া হয়েছিল, তার মালিক আশুতোষ। ঘটনার পর থেকেই তিনি পলাতক ছিলেন। এ নিয়ে এই দুর্ঘটনায় মোট ৬ জনকে গ্রেফতার করল দিল্লি পুলিশ। এই ঘটনায় অঙ্কুশ নামে আরও এক অভিযুক্ত ফেরার বলে জানিয়েছেন দিল্লি পুলিশের স্পেশাল কমিশনার (আইনশৃঙ্খলা) সাগরপ্রীত হুডা। তাঁর খোঁজে তল্লাশি অভিযান শুরু করা হয়েছে। বৃহস্পতিবার ধৃত ৫ জনকে আদালতে হাজির করানো হয়। তাঁদের ৪ দিনের পুলিশ হেফাজতের নির্দেশ দিয়েছে আদালত। বর্ষবরণের রাতে সুলতানপুরী এলাকায় স্কুটিতে করে বাড়ি ফিরছিলেন ২০ বছরের অঞ্জলি সিংহ নামে এক তরুণী। স্কুটিতে ধাক্কা মারে একটি গাড়ি। এর জেরে অঞ্জলি গাড়ির তলায় আটকে যান। এই অবস্থাতেই তাঁকে টেনেহিঁচড়ে প্রায় ১৩ কিমি রাস্তা যায় ঘাতক গাড়িটি। অভিযোগ, পরে গাড়ির চাকায় আটকে থাকা অঞ্জলির দেহ সরিয়ে পালান অভিযুক্তরা। এই ঘটনায় শিউরে উঠেছে গোটা দেশ। অঞ্জলির দেহের ময়নাতদন্ত করা হয়। ৮ পাতার ময়নাতদন্তের রিপোর্টে জানা যায়, অঞ্জলির সারা দেহ ধুলোমাটিতে মাখা ছিল। কয়েক কিলোমিটার গাড়ি চালানোর ফলে অঞ্জলির দেহে পোড়া দাগ লক্ষ করা গিয়েছে। এই ধরনের পোড়া দাগকে ‘ব্রাশ বার্ন’ বলা হয়। গাড়িটি চলতে থাকায় রাস্তার সঙ্গে অঞ্জলির দেহের চামড়ায় ঘষা লেগে এই পোড়া দাগ তৈরি হয়েছে। সারা দেহে ৪০টি ক্ষত পাওয়া গিয়েছে। তবে তাঁকে কোনও ভাবে যৌন হেনস্থা করা হয়নি বলে ময়নাতদন্তের রিপোর্টে দাবি করা হয়েছে। এই ঘটনায় উচ্চ পর্যায়ের তদন্তের নির্দেশ দিয়েছেন কেন্দ্রীয় স্বরাষ্ট্রমন্ত্রী অমিত শাহ।