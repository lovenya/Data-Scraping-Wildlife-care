দিল্লির স্কুলে ফের প্রদ্যুম্ন কাণ্ডের ছায়া। কয়েক মাস আগে স্কুলের শৌচাগারে নৃশংসভাবে গলার নলি কেটে খুন করা হয়েছিল রায়ান ইন্টারন্যাশনাল স্কুলের দ্বিতীয় শ্রেণির পড়ুয়া প্রদ্যুম্ন ঠাকুরকে। এ বার স্কুলের শৌচাগারে মিলল নবম শ্রেণির এক ছাত্রের দেহ। তাকে খুন করা হয়েছে বলে পুলিশে অভিযোগ জানানো হয়েছে ছাত্রটির পরিবারের তরফে। ঘটনার তদন্ত শুরু করেছে পুলিশ। পুলিশ জানিয়েছে, বৃহস্পতিবার সকালে জীবন জয়ন্তী সিনিয়র সেকেন্ডারি স্কুলের শৌচাগারে নবম শ্রেণির এক ছাত্রকে সংজ্ঞাহীন অবস্থায় দেখতে পায় তারই কয়েক জন সহপাঠী। হাসপাতালে নিয়ে গেলে চিকিৎসকেরা তাকে মৃত বলে ঘোষণা করেন। ছাত্রের পরিবারের অভিযোগ, পিটিয়ে খুন করা হয়েছে বছর ষোলোর ওই কিশোর তুষার কুমারকে। যে এলাকায় ওই স্কুল, দিল্লির সেই কারাওয়াল নগরেই মা বাবার সঙ্গে থাকত তুষার। স্কুল কর্তৃপক্ষ জানিয়েছেন, ওই দিন সকাল থেকেই তুষারের পেটে ব্যথা হচ্ছিল। শৌচাগারে তাকে অচৈতন্য অবস্থায় পড়ে থাকতে দেখে তড়িঘড়ি হাসপাতালে নিয়ে যাওয়া হয়। সেখানে চিকিৎসকেরা তাকে মৃত বলে ঘোষণা করেন। শারীরিক সমস্যার কারণেই তুষারের মৃত্যু হয়েছে বলে দাবি করেছেন স্কুল কর্তৃপক্ষ। আরও পড়ুন: পড়ুয়াদের পেটে কিল, ক্ষুব্ধ রাজ্য টাকা পেল দিল্লি, কলকাতা ব্রাত্যই কিন্তু, স্কুলের এই তত্ত্ব মানতে নারাজ তুষারের পরিবারের লোকজন। তুষারকে পিটিয়ে খুন করা হয়েছে বলে পুলিশের অভিযোগ দায়ের করেছেন তাঁরা। অভিযুক্তদের আড়ালের চেষ্টা করা হচ্ছে বলে দাবি তুষারের পরিবারের। তবে বিষয়টিকে এখনও খুন বলতে রাজি নয় পুলিশ। তদন্তকারী এক অফিসারের কথায়, ‘‘কিশোরের দেহে প্রাথমিক ভাবে কোনও আঘাতের চিহ্ন পাওয়া যায়নি। ময়নাতদন্তের রিপোর্ট আসার পরই খুনের আসল কারণ জানা যাবে।” তিনি জানিয়েছেন, তুষারের পরিবারের দায়ের করা অভিযোগের ভিত্তিতে খুনের মামলা রুজু করে তদন্ত শুরু হয়েছে। গত বছর সেপ্টেম্বরে স্কুলের শৌচাগারে নৃশংসভাবে গলার নলি কেটে খুন করা হয়েছিল রায়ান ইন্টারন্যাশনাল স্কুলের দ্বিতীয় শ্রেণির পড়ুয়া প্রদ্যুম্ন ঠাকুরকে। ওই ঘটনারই কয়েক মাস পরে লখনউয়ের একটি স্কুলের শৌচাগারে প্রথম শ্রেণির এক ছাত্রীর রক্তাক্ত দেহ উদ্ধার করেছিল পুলিশ।দু’টি ক্ষেত্রেই অভিযোগ উঠেছিল স্কুলের সিনিয়র দাদা বা দিদির বিরুদ্ধে। সেই তালিকায় এ বার যোগ হল তুষারের নাম।