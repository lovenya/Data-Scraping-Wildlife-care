এলাকার দখল কার হাতে থাকবে— এ নিয়ে দু’পক্ষের গোলমালে রক্ত ঝরল ছত্তীসগঢ়ের দুর্গ জেলায়। দু’পক্ষের সংঘর্ষে ২ যুবকের মৃত্যু হয়েছে বলে মঙ্গলবার জানিয়েছে পুলিশ। সংঘর্ষের ঘটনায় সোমবার ১৮ জনকে গ্রেফতার করা হয়েছে। ধৃতদের মধ্যে ৩ জন নাবালক। গত রবিবার রাতে ভিলাই ৩ থানার অন্তর্গত হাতখোজ গ্রামে রেলওয়ে ক্রসিংয়ের কাছে এলাকার দখল ঘিরে দুই পক্ষের মধ্যে গোলমালের সূত্রপাত। দুর্গের পুলিশ সুপার অভিষেক পল্লব জানিয়েছেন, এলাকার দখল ঘিরে দু’পক্ষের মধ্যে পরে সংঘর্ষ বাধে। দু’পক্ষই লোহার সামগ্রী চুরির সঙ্গে যুক্ত। সংঘর্ষের মুহূর্ত ধরা পড়েছে সিসিটিভি ফুটেজে। এই ভিডিয়ো ভাইরাল হয়ে গিয়েছে সমাজমাধ্যমে। যদিও এই ভিডিয়োর সত্যতা যাচাই করেনি আনন্দবাজার অনলাইন। পুলিশ সূত্রে খবর, নিহত ২ যুবক সুরজ চৌধুরি ও মনোজ চৌধুরির বয়স কুড়ির কোঠায়। এই ঘটনার তদন্ত শুরু করেছে পুলিশ। এলাকায় মোতায়েন করা হয়েছে পুলিশের বাহিনী।