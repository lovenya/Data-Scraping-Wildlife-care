অনলাইনে অর্ডার দিয়েছিলেন আইফোন। পেলেন সাবান। এমন কাণ্ডই ঘটেছে মহারাষ্ট্রের ঠাণে এলাকায়। এই ঘটনায় পুলিশের দ্বারস্থ হয়েছেন ২৫ বছরের যুবক। সোমবার এই ঘটনার কথা প্রকাশ্যে এসেছে। পুলিশ সূত্রে খবর, অনলাইনে ৪৬ হাজার টাকা মূল্যের একটি আইফোন অর্ডার দিয়েছিলেন ওই যুবক। কিন্তু ডেলিভারির সময় প্যাকেট খুলে হতবাক হয়ে যান তিনি। দেখেন, আইফোনের বদলে তাতে রাখা রয়েছে তিনটি সাবান। গত ৯ নভেম্বরের ঘটনা। এই ঘটনায় যুবকের অভিযোগের ভিত্তিতে অজ্ঞাতপরিচয়দের বিরুদ্ধে মামলা রুজু করেছে পুলিশ। অভিযুক্তদের বিরুদ্ধে ভারতীয় দণ্ডবিধির ৪২০ ধারায় মামলা রুজু করা হয়েছে। এই প্রতিবেদন লেখা পর্যন্ত কাউকে গ্রেফতার করা হয়নি। উদ্ধার করা যায়নি আইফোনটিও। অনলাইনে শপিং করতে গিয়ে এই ধরনের বিড়ম্বনার ঘটনা নতুন নয়। অতীতেও এমন ঘটনার খবর প্রকাশ্যে এসেছে। পুলিশ সূত্রে খবর, ডেলিভারির সময় প্যাকেটটি কেউ বদলেছেন। এই ঘটনার তদন্ত শুরু করেছে পুলিশ।