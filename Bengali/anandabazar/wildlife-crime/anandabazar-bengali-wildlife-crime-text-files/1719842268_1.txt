মায়ের হোয়াটসঅ্যাপ চ্যাট দেখে গোপন প্রেমিকের কথা জানতে পেরেছিলেন পুণের বাসিন্দা ২১ বছরের এক যুবতী। তবে গোপন সেই খবর ফাঁস করেননি মায়ের কাছে। উল্টে মায়ের প্রেমিককেই টানা হুমকি দিতে থাকেন তিনি। এক বন্ধুর সঙ্গে পরিকল্পনা করে টাকা আদায়েরও চেষ্টা করেন। শেষে চাপ সহ্য করতে না পেরে পুণে সিটি পুলিশের কাছে অভিযোগ করেন পেশায় ব্যবসায়ী ওই ব্যক্তি। সেই অভিযোগের ভিত্তিতে ওই যুবতীকে গ্রেফতার করে পুলিশ। পুলিশ প্রাথমিক তদন্তের পর জানিয়েছে, অভিযুক্ত যুবতীর মায়ের সঙ্গে এক ব্যবসায়ীর সম্পর্ক তৈরি হয়েছিল। তবে সে সম্পর্ক ছিল গোপন। এরই মধ্যে মায়ের হোয়াটসঅ্যাপ হ্যাক করে ফেলেন ওই যুবতী। সেখানে ব্যক্তিগত চ্যাট দেখে ফেলেন তিনি। ওই ব্যবসায়ীর সঙ্গে মায়ের অন্তরঙ্গ সেই কথাবার্তার প্রসঙ্গ তুলেই এর পর থেকে হুমকি দিতে থাকেন যুবতী। ওই ব্যবসায়ীকে বলেন, ১৫ লক্ষ টাকা দিতে। না দিলে গোপন চ্যাট ফাঁস করে দেওয়ারও হুমকি দেন তিনি। পরিস্থিতির চাপে পড়ে ওই ব্যবসায়ী ২.৬ লক্ষ টাকা দিয়েও দেন ওই যুবতীকে। তারপরই পুলিশে অভিযোগ করেন ওই ব্যবসায়ী। এর পরই ফাঁদ পাতে পুলিশ। ব্যবসায়ীর হাত থেকে এক লক্ষ টাকা নেওয়ার সময় পুলিশের হাতে নাতে ধরা পড়ে ওই যুবতী। তবে ষড়যন্ত্রকারী যুবতীর বন্ধুকে এখনও ধরতে পারেনি পুলিশ।