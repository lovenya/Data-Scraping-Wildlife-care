বন্ধুদের সঙ্গে দেখা করে বাড়ি ফেরার পথে নগদ ৬০ হাজার টাকা আর দামি মোবাইল ফোন ছিনতাই হয়ে গিয়েছিল। সূত্র ছিল সিসিটিভিতে দেখতে পাওয়া বাইকের অস্পষ্ট ছবি। সেই অস্পষ্ট ছবির সূত্র ধরেই ছ’দিনের মাথায় ছিনতাইবাজদের গ্রেফতার করল পুলিশ। উদ্ধার হয়েছে ছিনতাই হওয়া মোবাইল ফোন এবং নগদ ৫৭ হাজার টাকা। ঘটনাটি ঘটেছিল গত শনিবার রাত আড়াইটা নাগাদ। ওই রাতে রাজারহাটে বালাজি এনক্লেভের বাসিন্দা দেবেন্দ্র নারায়ণ সিংহের মেয়ে ২৩ বছরের কাজলনারায়ণ সিংহ বন্ধুদের সঙ্গে দেখা করতে মানিকতলার একটি ধাবায় গিয়েছিলেন। রাত ২টো ২০ মিনিট নাগাদ তিনি বাড়ি ফেরার জন্য ধাবার বাইরে ওলা ক্যাবের জন্য অপেক্ষা করছিলেন। ঠিক তখনই ইএম বাইপাসের দিক থেকে একটি মোটরবাইক আসে। মোটরবাইকে তিনজন ছিল। অপেক্ষারত কাজলের পাশ ঘেঁষে যাওয়ার সময়ই বাইকের আরোহীরা তাঁর ব্যাগ এবং হাতের মোবাইল ছিনিয়ে নিয়ে চম্পট দেয়। মোটরবাইকটা ভীষণ গতিতে ছিল। যতক্ষণে কাজল চিৎকার করেছেন, ততক্ষণে মোটরবাইক তাঁর চোখের বাইরে চলে গিয়েছিল। ওই ব্যাগে নগদ ৬০ হাজার টাকা ছিল। আরও পড়ুন: ছ’মাসেই ঘুরে দাঁড়িয়ে চাঙ্গা তৃণমূল, তোলপাড় শুরু বিজেপিতে মানিকতলা পুলিশ এই মামলার তদন্তভার নেয়। কিন্তু ওই এলাকার সিসিটিভি ফুটেজে মোটরবাইক দেখা গেলেও, কোনও ছিনতাইবাজের মাথায় হেলমেট না থাকা সত্ত্বেও তাদের চিহ্নিত করা যায়নি। সিসিটিভির ছবিটা এতটাই অস্পষ্ট ছিল যে, শুধুমাত্র মোটরবাইকের মডেলটি চিহ্নিত করতে পেরেছিল পুলিশ। আরও পড়ুন: হায়দরাবাদে তরুণী পশুচিকিৎসককে ধর্ষণের পর পোড়ানো হয়, অনুমান পুলিশের পুলিশ জানিয়েছে, কালো রঙের মোটরবাইকটি আপাচে ১৮০ আরটিআর মডেলের ছিল। সেই সূত্র ধরেই তদন্ত শুরু করে পুলিশ। অবশেষে ছ’দিনের মাথায় বৃহস্পতিবার রাতে ওই তিন ছিনতাইবাজকেই গ্রেফতার করে পুলিশ। পুলিশ সূত্রের খবর, ধৃতেরা হল মহম্মদ জাসিম, মহম্মদ সুকুর এবং মহম্মদ সনু। জাসিম এবং সনু দুজনেই লেকটাউনের বাসিন্দা। আজ তাদের শিয়ালদহ কোর্টে তোলা হবে। তারা এর আগে আর কোনও অপরাধমূলক কাজের সঙ্গে যুক্ত কি না, তাও খতিয়ে দেখছে পুলিশ।