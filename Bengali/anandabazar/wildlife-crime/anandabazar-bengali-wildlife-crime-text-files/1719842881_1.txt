স্বাধীনতা দিবসের আগে রুটিনমাফিক অভিযানে নেমে রাজধানীতে দুই বাংলাদেশি নাগরিকের কাছ থেকে ডজনখানেক ভুয়ো পাসপোর্ট উদ্ধার করল দিল্লি পুলিশ। তাঁদের কাছ থেকে বাংলাদেশের বিভিন্ন মন্ত্রকের জাল রাবার স্ট্যাম্পও পাওয়া গিয়েছে বলে অভিযোগ। রবিবার অভিযুক্তদের দিল্লির দ্বারকা এলাকা থেকে গ্রেফতার করা হয়েছে বলে পুলিশ সূত্রে খবর। দ্বারকার ডেপুটি কমিশনার এম হর্ষবর্ধন জানিয়েছেন, ৭৬তম স্বাধীনতা দিবসের আগে দিল্লিতে রুটিনমাফিক তল্লাশি চলছিল। সে সময় রামপাল চক এলাকাতে অভিযানের সময় একটি বাড়ি থেকে মহম্মদ মুস্তাফা এবং মহম্মদ হুসেন শেখ নামে দু’জন বাংলাদেশি নাগরিককে গ্রেফতার করা হয়। হর্ষবর্ধন বলেন, ‘‘রুটিনমাফিক অভিযানের সময় দ্বারকার রামপাল চক এলাকায় দুই বাংলাদেশি নাগরিকের আস্তানায় গিয়েছিল পুলিশ। সেখানের তল্লাশির সময় ১১টি ভুয়ো পাসপোস্ট-সহ বাংলাদেশের বিভিন্ন মন্ত্রক এবং নোটারির জাল রাবার স্ট্যাম্প বাজেয়াপ্ত করা হয়েছে। ওই পাসপোর্টগুলি বাংলাদেশের বিভিন্ন নাগরিকের নামে তৈরি করা হয়েছিল। জাল স্ট্যাম্পগুলি তাঁদের কাছে কী ভাবে এল, তার সদুত্তর দিতে পারেননি ধৃতেরা।’’ দিল্লি পুলিশ সূত্রে খবর, গ্রেফতারির পর জেরায় ধৃতেরা দাবি করেছেন যে, এ দেশে চিকিৎসার উদ্দেশ্যে আসা বাংলাদেশি নাগরিকদের এজেন্ট হিসাবে কাজ করতেন তাঁরা। এই দাবি অবশ্য খতিয়ে দেখছেন তদন্তকারীরা। ধৃতদের গ্রেফতারির পাশাপাশি তাঁদের বিরুদ্ধে ফরেনার্স অ্যাক্ট এবং ভারতীয় দণ্ডবিধির ৪৬৮ ধারায় মামলা রুজু করা হয়েছে।