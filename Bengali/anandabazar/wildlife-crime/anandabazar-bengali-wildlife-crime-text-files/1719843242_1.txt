তরুণীর শ্লীলতাহানির অভিযোগ উঠল তাঁরই অফিসের উচ্চপদস্থ এক সহকর্মীর বিরুদ্ধে। ঘটনাটি ঘটেছে মধ্যপ্রদেশের ভোপালে। সংবাদ সংস্থা সূত্রে খবর, কিছু দিন আগেই সে রাজ্যের সরকারি দফতরে একজন সহকারী কেমিস্ট হিসাবে কাজে যোগ দিয়েছিলেন ২১ বছরের এক তরুণী। তাঁর বিভাগে উচ্চপদস্থ কেমিস্ট হিসাবে দায়িত্বে রয়েছেন অলোক শ্রীবাস্তব নামে এক ব্যক্তি। অফিসের মধ্যেই ওই ব্যক্তি তাঁর শ্লীলতাহানি করেন বলে অভিযোগ করেছেন তরুণী। গত ১০ নভেম্বর তাঁর শ্লীলতাহানি করা হয় বলে অভিযোগ ওই তরুণীর। অভিযোগ, ফাইল দেখানোর নাম করে অফিসে নিজের ঘরে তরুণীকে ডাকেন ওই ব্যক্তি। তার পর সেখানে তাঁর শ্লীলতাহানি করা হয়। এই ঘটনায় অভিযোগ দায়ের করেছেন ওই তরুণী। অভিযোগ পাওয়ার পরই এই ঘটনায় তদন্ত শুরু করেছে পুলিশ। এই প্রতিবেদন লেখা পর্যন্ত অভিযুক্ত ব্যক্তিকে গ্রেফতারের খবর পাওয়া যায়নি। তরুণীর অফিসে অভিযুক্ত ব্যক্তির বিরুদ্ধে কোনও ব্যবস্থা নেওয়া হয়েছে কি না, জানা যায়নি।