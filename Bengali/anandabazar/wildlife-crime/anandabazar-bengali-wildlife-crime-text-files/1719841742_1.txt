টিটাগড়ের বিজেপি নেতা মণীশ শুক্ল খুনে আপাতত সিআইডি তদন্তের উপরেই আস্থা রাখল হাইকোর্ট। শুক্রবার এই মামলায় অন্তর্বর্তীকালীন নির্দেশে তেমনটাই জানিয়েছে বিচারপতি সঞ্জীব বন্দ্যোপাধ্যায় এবং অরিজিৎ বন্দ্যোপাধ্যায়ের ডিভিশন বেঞ্চ। সিআইডি তদন্তের উপরে আদালতের নজরদারি থাকবে বলেও ওই রায়ে বলা হয়েছে। পরবর্তী শুনানি হবে আগামী ১০ নভেম্বর। এর মধ্যে তদন্তের গতিপ্রকৃতি সিআইডি নিয়মিত ডিভিশন বেঞ্চকে অবহিত করবে। ফলে এই মামলার তদন্তভার সিবিআই-এর হাতে যাবে কি না, তা ১০ নভেম্বর পর্যন্ত ঝুলে রইল। প্রিয়ঙ্কা টিবরেওয়াল নামের এক আইনজীবী এই ঘটনায় সিবিআই তদন্ত দাবি করে হাইকোর্টে জনস্বার্থ মামলা দাবি করেছিলেন। সোমবার মামলার প্রথম শুনানিতে সিআইডির কাছে তদন্তের অগ্রগতি নিয়ে রিপোর্ট তলব করেছিল ডিভিশন বেঞ্চ। এ দিন সেই রিপোর্টও জমা দেওয়া হয়। এ দিন বর্ধমানে একটি ডাকাতির মামলায় বিহার থেকে এক জনকে গ্রেফতার করে সিআইডি দাবি করেছে, ওই ঘটনার সঙ্গে মণীশ খুনের যোগ রয়েছে। আদালত সূত্রে জানা গিয়েছে, সিআইডি-র তদন্তের অগ্রগতিতে সন্তোষ প্রকাশ করেছে ডিভিশন বেঞ্চ। অন্তর্বর্তী রায়ে বেঞ্চ জানিয়েছে, যদি দেখা যায়, তদন্তে স্বচ্ছতা থাকছে না, তা হলে তদন্তভার সিবিআইকে দেওয়ার কথা তারা ভাববে।