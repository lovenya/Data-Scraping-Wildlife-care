টিভি দেখতে ব্যস্ত সকলে। সেই ফাঁকে ঘরে ঢুকে জিরিয়ে নিল সিংহী। পেটের জ্বালা মেটাতে বাছুর খেয়েছিল আগেই। তাই মানুষের গন্ধ পেয়েও লোভ জাগেনি মনে। বরং খানিকক্ষণ গড়াগড়ি খেয়েই জঙ্গলে ফিরে যায় সে। তবে যাওয়ার আগে পোজ দিয়ে ছবিও তুলেছে। আবার দাঁতের পাটি বের করে নাকি হেসেওছে! গুজরাতের আমরেলি জেলার পাটলা গ্রামের ঘটনা। রবিবার সন্ধেয় টিভি দেখতে ব্যস্ত ছিলেন এক কৃষকের বাড়ির সকলে। সেই ফাঁকে দেওয়াল টপকে গোয়ালে ঢুকে প্রথমে একটি বাছুর মারে ওই বুনো সিংহী। সবে খেতে শুরু করেছে কি ষাঁড়ের দল তাড়া করে তাকে। তবে এদিক-ওদিক ছুটে বেড়ানোর বদলে, ওই বাড়িরই ভাঁড়ারে আশ্রয় নেয় সে। ফসলের গাদায় জিরিয়ে নিতে শুরু করে। তবে টিভির নেশায় এতটাই বুঁদ ছিলেন বাড়ির লোকজন যে গোয়ালে কী ঘটে গিয়েছে তা নজরে পড়েনি তাঁদের। রাতের দিকে ভাঁড়ার ঘরে ঢুকতে গিয়ে সাক্ষাৎ সিংহী দেখে ভিরমি খাওয়ার অবস্থা হয় পরিবারের এক সদস্যর। তখনই টনক নড়ে সকলের। তড়িঘড়ি বাড়ির মহিলা ও শিশুদের একটি ঘরে ঢুকিয়ে বাইরে থেকে শিকল তুলে দেওয়া হয়। খবর দেওয়া হয় বন দফতরে। ভাঁড়ারের দরজা বন্ধ করে বাইরে অপেক্ষা করতে শুরু করেন বাড়ির পুরুষ সদস্যরা। Lion inside a house in Amreli Gujarat pic.twitter.com/5mImEGZWQy টুইটারে ভাইরাল এই ভিডিয়ো। আরও পড়ুন: সেরার দৌড়ে পশ্চিমবঙ্গ, ছুটিতে ধারেকাছে নেই প্রায় কেউই!​ আরও পড়ুন: শবরীমালা মামলায় নয়া মোড়, নিজের দেওয়া রায় পুনর্বিবেচনায় রাজি শীর্ষ আদালত​ তাঁদেরই মধ্যে একজন জানলা দিয়ে সিংহীর ভিডিয়ো তুলতে শুরু করেন। তবে তেড়ে আসা তো দূর, বরং ক্যামেরা দেখে ডাইনে-বাঁয়ে ঘাড় ঘুরিয়ে পোজ দিতে শুরু করে। মাড়ি বের করে ঢেকুরও তুলে নেয় একবার। যদিও ওই কৃষক পরিবার তা মানতে রাজি নয়। তাদের দাবি, ঢেকুর-ফেকুর নয়, বরং ক্যামেরা দেখে হাসছিল ওই সিংহী! রাত ১০টা নাগাদ সেখানে এসে পৌঁছন বন দফতরের কর্মীরা। তাঁরা এসে দরজা খুলে দেন। তার পর আর অপেক্ষা করেনি ওই সিংহী। বরং এক ছুটে বেরিয়ে জঙ্গলে চলে যায়। গির অরণ্য থেকে কোনওভাবে সে বাইরে বেরিয়ে এসেছিল বলে জানিয়েছেন জুনাগড় বন্যপশু সংরক্ষণ বিভাগের প্রধান দূষ্যন্ত ভাসাভারা।