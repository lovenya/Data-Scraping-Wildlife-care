এক যুবকের মুন্ডুহীন দেহ উদ্ধার হল নন্দীগ্রামে। বুধবার সন্ধ্যায় নন্দীগ্রামের তেরপেখ্যার কাছে হলদি নদীর তীরে দেহটি পাওয়া যায়। পুলিশ জানিয়েছে, মৃতের নাম অভিজিৎ মাইতি (৩০)। তিনি নন্দীগ্রামের গোপালচক তৃতীয় খণ্ড জলপাই গ্রামের বাসিন্দা। পরিবারের দাবি, মঙ্গলবার রাতে অভিজিৎ একটা ফোন পেয়ে বাড়ি থেকে বেরিয়ে যান। আর ফেরেননি। বুধবার দিনভর খোঁজাখুঁজি করেও হদিস মেলেনি। ওই দিনই সন্ধ্যায় হলদি নদীর তীরে একটি পলিথিনে মোড়া দেহ ভাসতে দেখেন স্থানীয়রা। মোড়ক  খুলতে দেখা যায় এক যুবকের মুন্ডুহীন দেহ। অভিজিৎ বাড়ি থেকে ৫-৬ কিলোমিটার দূরে একটি ভেড়িতে ম্যানেজারের কাজ করতেন। অভিযোগ, তাঁকে গলা কেটে খুন করে নদীতে ভাসিয়ে দেওয়া হয়। যদিও কী কারণে খুন করা হয়েছে তা পুলিশের কাছে স্পষ্ট নয়। এ ব্যাপারে এখনও লিখিত অভিযোগ দায়ের হয়নি বলে পুলিশ জানিয়েছে।