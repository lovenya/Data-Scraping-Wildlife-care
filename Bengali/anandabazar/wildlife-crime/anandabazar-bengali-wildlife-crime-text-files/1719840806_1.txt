বর্ষবরণের রাতে বেপরোয়া বাইক চালাতে গিয়ে প্রাণ গেল এক তরুণের। ওই তরুণের তিন বন্ধু গুরুতর জখম হয়ে আপাতত হাসপাতালে চিকিৎসাধীন। কলকাতা পুলিশ সূত্রে জানা গিয়েছে, মঙ্গলবার রাত ১১টা ৪০ মিনিট নাগাদ হাওড়ার দিক থেকে এসে দ্বিতীয় হুগলি সেতুর হেস্টিংসের দিকে নামার র‌্যাম্প ধরে আসছিল দু’টি মোটরসাইকেল। প্রাথমিক ভাবে জানা গিয়েছে, বেশি গতিতে একটি প্রাইভেট গাড়ি এবং লরির মাঝখান দিয়ে ওই দু’টি মোটরসাইকেল ওভারটেক করতে যায়। সেই সময় লরিটির সঙ্গে মোটর সাইকেল দু’টির সংঘর্ষ হয়। সংঘর্ষে নিয়ন্ত্রণ হারিয়ে রাস্তাতেই পড়ে যায় দু’টি বাইকে থাকা চার তরুণ। তার মধ্যে এক তরুণকে পিষে দিয়ে চলে যায় লরিটি। দুর্ঘটনার খবর পেয়ে পুলিশ চার জনকে এসএসকেএম হাসপাতালে নিয়ে যায়। সেখানে আশিক শেখ নামে এক তরুণকে মৃত বলে ঘোষণা করেন চিকিৎসকরা। বাকি তিন তরুণের চিকিৎসা চলছে। পুলিশ জানিয়েছে, আশিক এবং তাঁর বাকি তিন সঙ্গীর বাড়ি হাওড়ার বাঁকড়া এলাকায়। তদন্তে এখনও স্পষ্ট নয় যে, তাঁরা আদৌ হেলমেট পরে ছিলেন কি না। অন্য দিকে, ভোর চারটে নাগাদ যতীন্দ্রমোহন অ্যাভিনিউয়ে একটি লরির ধাক্কায় প্রাণ হারান অজ্ঞাত পরিচয় এক ব্যক্তি। দু’টি ক্ষেত্রেই লরি নিয়ে পালিয়ে যান চালক। বর্ষবরণের রাতে মদ্যপান করে গাড়ি চালানোর জন্য মামলা করা হয়েছে ১৮৮ জনের বিরুদ্ধে। নিজস্ব চিত্র। ভোর রাত পর্যন্ত কলকাতা পুলিশের প্রায় ৫ হাজার বাহিনীর কড়া নিরাপত্তায় বছর শেষের রাত কেটেছে মোটের উপর শান্তিতেই। তবে গোটা রাতে অভব্যতা, মদ্যপান করে গাড়ি চালানো বা মহিলাদের কটূক্তি করার মতো বিভিন্ন ঘটনায় গ্রেফতার করা হয়েছে ১ হাজার ৩০৪ জনকে। ওই দুই দুর্ঘটনার বাইরে সারা শহর জুড়ে পুলিশের বিভিন্ন অভিযানে জামিন অযোগ্য গ্রেফতারি পরোয়ানায় পাকড়াও করা হয়েছে ১৪৮ জনকে। অভব্যতার জন্য গ্রেফতার করা হয়েছে ৮৬৩ জনকে। মদ্যপান করে গাড়ি চালানোর জন্য মামলা করা হয়েছে ১৮৮ জনের বিরুদ্ধে। বেপরোয়া ভাবে গাড়ি চালানোর জন্য গ্রেফতার করা হয়েছে ৩৬ জনকে। পার্ক স্ট্রিট-সহ বিভিন্ন জায়গায় মহিলাদের সঙ্গে অভব্যতা করার জন্যও বেশ কয়েক জনকে গ্রেফতার করা হয়েছে বলে জানা গিয়েছে। তবে একটি ঘটনায় পুলিশের চোখে ধুলো দিয়ে পালিয়ে যায় এক অভিযুক্ত। রাত ১টা ৫ মিনিট নাগাদ ডোরিনা ক্রসিংয়ের কাছে একটি গাড়ি থেকে রাস্তা দিয়ে হেঁটে যাওয়া এক তরুণীর উদ্দেশে অশালীন ইঙ্গিত করেন কয়েক জন যুবক। অভিযোগ, গাড়িতে থাকা ওই যুবকরা ওই তরুণীর গায়ে হাত দেওয়ারও চেষ্টা করেন। পুলিশ ঘটনাস্থলে পৌঁছনোর সঙ্গে সঙ্গে ওই গাড়িটি পালিয়ে যায়। নিউ মার্কেট থানায় অভিযোগ দায়ের করেছেন ওই তরুণী। পুলিশ ওই গাড়ি এবং তার সওয়ারিদের চিহ্নিত করার চেষ্টা করছে।