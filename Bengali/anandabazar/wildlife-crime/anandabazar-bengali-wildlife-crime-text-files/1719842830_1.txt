স্ত্রীর উপর অ্যাসিড-হামলা চালিয়ে খুনের অপরাধে এক ব্যক্তিকে যাবজ্জীবন কারাদণ্ডের নির্দেশ দিল বেঙ্গালুরুর দায়রা আদালত। ১৯৯৬ সালে বিয়ে হয় কেম্পেগৌড়ার বাসিন্দা চিন্নেগৌড়া ও মঞ্জুলার। বিয়ের পর থেকেই স্বামী-স্ত্রীর মধ্যে অশান্তি হত। স্ত্রী সুন্দরী এবং তাঁর অন্য কারও সঙ্গে ঘনিষ্ঠ সম্পর্ক আছে, এই সন্দেহে প্রায়শই মঞ্জুলাকে মারধর করত চিন্নেগৌড়া। এ ভাবে চলছিল। এর পর ২০১৭ সালের জুলাইয়ে ঘটে ওই নৃশংস ঘটনা। ঝগড়া করতে করতে মঞ্জুলার গায়ে অ্যাসিড ছোড়ে চিন্নেগৌড়া। তাঁর আর্ত চিৎকারে দৌড়ে আসেন প্রতিবেশীরা। মহিলাকে ভর্তি করা হয় স্থানীয় হাসপাতালে। প্রায় দু’মাস মৃত্যুর সঙ্গে পাঞ্জা লড়ে হারতে হয় মঞ্জুলাকে। ২৯ সেপ্টেম্বর মৃত্যু হয় তাঁর। চিন্নেগৌড়ার বিরুদ্ধে কেম্পেগৌড়া থানায় মামলা দায়ের করে পুলিশ। প্রায় চার বছর মামলা চলার পর অবশেষে তাকে দোষী সাব্যস্ত করেছে আদালত। আদালত জানায়, স্ত্রীকে সন্দেহ করত অভিযুক্ত। কারণ, তিনি ‘সুন্দরী’ ছিলেন। তাঁর শরীর বিকৃত করার জন্য গায়ে অ্যাসিড ছোড়া হয়। একে ‘নৃশংস হত্যা’ বলে মন্তব্য করেন বিচারক। এর পর অভিযুক্তকে খুনের অপরাধে যাবজ্জীবন এবং অ্যাসিড হামলার জন্য ১০ বছরের কারাবাসের নির্দেশ দেয় আদালত।