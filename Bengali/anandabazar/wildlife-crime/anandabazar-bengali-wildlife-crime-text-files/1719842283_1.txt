রবিবার হাওড়ার আদালত চত্বর থেকে উদ্ধার করা হল এক ব্যক্তির ঝুলন্ত দেহ। পুলিশ জানিয়েছে, মৃতের নাম শিবু পাল (৫০)। আদালতের যে অংশ থেকে দেহ উদ্ধার হয়েছে, সেখানেই একটি মদের বোতল পড়ে থাকতে দেখেন পুলিশকর্মীরা। পুলিশের অনুমান, মানসিক অবসাদের কারণেই আত্মঘাতী হয়েছেন ওই ব্যক্তি। স্থানীয় সূত্রে খবর, আদালত চত্বরেই থাকতেন ওই শিবু। অনুমান করা হচ্ছে, শনিবার রাতে তিনি মদ্যপান করেন। রবিবার সকালে তাঁর ঝুলন্ত দেহ দেখতে পান স্থানীয় মানুষেরা। খবর দেওয়ার পর হাওড়া থানার পুলিশ এসে উপস্থিত হয়। দেহ উদ্ধার করে পুলিশ জানায়, শিবু হাওড়ার বকুলতলা এলাকার বাসিন্দা। তিনি আদালত চত্বরেই ঘুমোতেন। বেশ কিছু দিন ধরে মানসিক অবসাদে ভুগছিলেন তিনি। ঘটনাস্থল থেকে একটি মদের বোতল উদ্ধার করেছে পুলিশ। তবে অন্য কোনও কারণে আত্মহত্যা কি না, তাও খতিয়ে দেখা হচ্ছে। ঘটনার দিন রাতে শিবু একাই মদ্যপান করছিলেন, না সঙ্গে কেউ ছিল, সেটিও খতিয়ে দেখার চেষ্টা করা হচ্ছে। পাশাপাশি কথা বলা হচ্ছে শিবুর পরিবারের সদস্যদের সঙ্গেও। আপাতত ময়নাতদন্তের জন্য পাঠানো হয়েছে দেহ।