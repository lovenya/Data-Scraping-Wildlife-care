ট্রেনের টিকিট কাটতে অ্যাপের শরণাপন্ন হয়েছিলেন মুম্বইয়ের এক ব্যবসায়ী। কিন্তু সংরক্ষিত আসনের টিকিট কেটেও কোনও মেসেজ পাননি তিনি। অ্যাপের কাস্টোমার কেয়ারে ফোন করে এই বিষয়ে খোঁজখবর শুরু করলে, তাঁকে একটি লিঙ্কে ক্লিক করতে বলা হয়। তারপরই ওই ব্যবসায়ী আবিষ্কার করেন, তাঁর ব্যাঙ্ক অ্যাকাউন্ট থেকে ৪০ হাজার টাকা কেটে নেওয়া হয়েছে। থানায় অভিযোগ দায়ের করেন ওই ব্যবসায়ী। সাইবার অপরাধের এই ঘটনায় তদন্ত শুরু করেছে পুলিশ। গত ২৪ জানুয়ারি ওই ব্যবসায়ী তাঁর বাবা-মা, বোন এবং স্ত্রীর জন্য অনলাইনে টিকিট কাটেন। মুম্বই থেকে অমৃতসর যাওয়ার জন্য একটি দূরপাল্লার ট্রেনের সংরক্ষিত আসনের টিকিট কাটা হয়েছিল। কিন্তু যে অ্যাপের সাহায্যে ওই টিকিট কাটা হয়, সেই অ্যাপ দু’মাস পরেও সংরক্ষিত আসনের তালিকা দেয়নি বলে অভিযোগ। তাদের কাস্টোমার কেয়ারে ফোন করলে ঊর্ধ্বতন কর্তৃপক্ষের সঙ্গে কথা বলিয়ে দেওয়া হচ্ছে বলে আরও দু’টি অ্যাপ ডাউনলোড করতে বলা হয়। তারপর ওই ব্যবসায়ীকে এটিএম পিন দিতে বলা হয়। নির্দেশমতো সব কাজই করছিলেন ওই ব্যবসায়ী। তারপরই তাঁর ফোনে মেসেজ আসে যে, ব্যাঙ্ক অ্যাকাউন্ট থেকে ৪০ হাজার টাকা কেটে নেওয়া হয়েছে। ওই ব্যবসায়ীর অভিযোগ, তিনি ফাঁদে পড়েছেন এ কথা বুঝতে পেরেই তিনি পুলিশের দ্বারস্থ হওয়ার কথা ভাবেন। কিন্তু একটি নম্বর থেকে তাঁকে ফোন করে বলা হয়, ভুল করে এমনটা হয়েছে। দ্রুত তাঁর টাকা এবং সংরক্ষিত আসনের টিকিট ফিরিয়ে দেওয়া হবে বলেও প্রতিশ্রুতি দেওয়া হয়। কিন্তু ব্যবসায়ীর অভিযোগ টিকিট এবং টাকা তো তিনি ফিরে পাননি, উল্টে পর্যায়ক্রমে বারে বারে টাকা কেটে নেওয়ায় তাঁর প্রায় দেড় লক্ষ টাকা চলে গিয়েছে।