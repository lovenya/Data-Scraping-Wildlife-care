রাগের জেরে ২৩ বছরের ছেলেকে খুনের অভিযোগ উঠল মায়ের বিরুদ্ধে। উত্তরপ্রদেশ বিধান পরিষদের চেয়ারম্যান ও রাজনীতিক রমেশ যাদবের ছেলে অভিজিৎকে খুনের অভিযোগে সোমবার রমেশের দ্বিতীয় স্ত্রী মীরা যাদবকে গ্রেফতার করেছে পুলিশ। রবিবার রাতে মীরাকে জিজ্ঞাসাবাদের জন্য আটক করা হয়। জেরায় ভেঙে পড়ে মীরা। জানায়, রাগের বশেই ছেলেকে শ্বাসরোধ করে খুন করেছে সে। রবিবার লখনউয়ে রমেশের আবাসনে অভিজিতের দেহ উদ্ধার হয়। প্রাথমিক রিপোর্টে জানানো হয়েছিল হৃদ্‌রোগে আক্রান্ত হয়েই মৃত্যু হয়েছে অভিজিতের। মীরা জানিয়েছিল, শনিবার রাতে মত্ত অবস্থায় বাড়ি ফেরেন অভিজিৎ। তার পর থেকেই অসুস্থ বোধ করছিলেন। ছেলের বুকে বাম লাগিয়ে দিয়েছিল মীরা। তার পরেই নাকি অভিজিৎ জানান, তাঁর বাঁ হাতে ব্যথা হচ্ছে। শুয়ে পড়েন তিনি। আর ওঠেননি। মীরার এই গল্পে সন্দেহ হয় এক পারিবারিক বন্ধুর। তিনিই পুলিশে অভিযোগ জানান। পরে ময়না-তদন্তে ধরা পড়ে, শ্বাসরোধ করেই খুন করা হয়েছে অভিজিৎকে। রাজ্য পর্যটন দফতরে কাজ করত মীরা। কিছু দিন আগে চাকরি ছেড়ে দেয়। আবাসনের ফ্ল্যাটে তাঁর দুই ছেলে, অভিজিৎ ও অভিষেকের সঙ্গে থাকত সে।