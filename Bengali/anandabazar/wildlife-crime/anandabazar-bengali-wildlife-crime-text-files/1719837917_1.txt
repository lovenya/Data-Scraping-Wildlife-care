বারুইপুর পুলিশ জেলার এক কর্তার বিরুদ্ধে মহিলা নির্যাতনের অভিযোগ ওঠায় তদন্তের নির্দেশ দিল ডিআইজি-র (প্রেসিডেন্সি রেঞ্জ) অফিস। পুলিশ সূত্রের খবর, কয়েক দিন আগে আনন্দপুর থানা এলাকার বাসিন্দা এক মহিলা বারুইপুর পুলিশ জেলার ওই কর্তার বিরুদ্ধে ভবানী ভবনে ডিআইজি (প্রেসিডেন্সি রেঞ্জ) সুনীলকুমার চৌধুরীর কাছে প্রতারণা ও বিয়ের প্রতিশ্রুতি দিয়ে সহবাসের অভিযোগ দায়ের করেন। শুক্রবার ডিআইজি অফিসের তরফে বারুইপুর পুলিশ জেলার সুপারকে তদন্তের নির্দেশ দেওয়া হয়েছে বলে ভবানী ভবন সূত্রের খবর। বারুইপুর পুলিশ জেলা সূত্রের খবর, এই ঘটনার তদন্তে কয়েক জন অফিসারকে নিয়ে একটি বিশেষ দল (সিট) গঠন করা হয়েছে। সিট-এর সদস্যেরা তদন্ত করে রিপোর্ট পেশ করবেন। সন্দীপ মণ্ডল নামে অভিযুক্ত ওই পুলিশকর্তা অবশ্য আনন্দপুর থানায় পাল্টা অভিযোগ দায়ের করে জানিয়েছেন, ওই মহিলা অবিবাহিতা বলে নিজের পরিচয় দিয়ে সম্পর্ক তৈরি করেছিলেন। পরে জানা যায়, তিনি বিবাহিতা। তার পর থেকেই দু’জনের মধ্যে দূরত্ব তৈরি হয়। গত কয়েক বছর ধরে নানা জায়গায় ওই মহিলা ও তাঁর আত্মীয়েরা নানা ভাবে তাঁকে অপমান করেছেন বলেও তাঁর অভিযোগ। এমনকি, তাঁকে একাধিক বার গালিগালাজও করা হয়েছে। সম্প্রতি তাঁর অফিসে এসেও ওই মহিলা ও তাঁর মা সন্দীপকে গালিগালাজ করেন বলে অভিযোগ। তবে মহিলার দাবি, সন্দীপের সঙ্গে তাঁর ঝগড়া হলেও তিনি গালিগালাজ করেননি। আনন্দপুর থানা সূত্রে খবর, সন্দীপবাবুর অভিযোগের ভিত্তিতে ওই মহিলার বিরুদ্ধে মামলা দায়ের করা হয়েছে।