মুম্বইয়ের এক বয়স্ক দম্পতির ত্রাতা হয়ে দাঁড়াল আদালত। বাড়ি দখল করার জন্য ছেলে এবং বৌমার কাছে নির্যাতনের শিকার বলে অভিযোগ করে আদালতের দ্বারস্থ হয়েছিলেন শহরের এক বৃদ্ধা। তাঁর আবেদনে সাড়া দিয়ে মুম্বইয়ের এক মেট্রোপলিটন ম্যাজিস্ট্রেটের নির্দেশ, ১ মাসের মধ্যে দম্পতির বাড়ি ছাড়তে হবে ছেলে-বৌমাকে। পাশাপাশি, ওই সময়ের মধ্যে দম্পতিকে ২৫ হাজার টাকাও দিতে হবে। রবিবার সংবাদমাধ্যম সূত্রে খবর, আদালতের কাছে আবেদনে ওই বৃদ্ধা জানিয়েছেন, ছেলের বিয়ের আগে থেকেই কান্দিবলীর হনুমাননগরে একটি বাড়িতে থাকেন তিনি এবং তাঁর স্বামী। তবে ওই বাড়িটি স্বামীর নামে হলেও তা জবরদখল করার জন্য বিয়ের পর থেকে বৌমার সঙ্গে মিলে অত্যাচার চালাচ্ছেন ছেলে। এমনকি, তাঁদের আত্মীয়স্বজনের সঙ্গে মেলামেশাও বন্ধ করে দিয়েছেন। বাড়ি থেকে বেদখল করার জন্য এক বার তাঁকে বাইরে বার করে দিয়েছিলেন ছেলে-বৌমা। সে সময় তাঁর চোট লাগে। ওই বাড়িতে তাঁদের ইচ্ছার বিরুদ্ধে ছেলে-বৌমা বসবাস করছেন বলেও দাবি বৃদ্ধার। আদালতের কাছে ১ লক্ষ টাকা ক্ষতিপূরণের দাবি করেন তিনি। বৃদ্ধার আবেদন শুনে ছেলে-বৌমাকে নিজেদের পক্ষ সমর্থনে যুক্তি দেখানোর জন্য আদালতে হাজিরার নোটিস পাঠানো হয়েছিল। তবে আদালতের সেই নির্দেশ অমান্য করেন তাঁরা। সোমবার বোরীবলীর এক আদালতের বিচারক জানিয়েছেন, হাজিরা না দেওয়ায় বৃদ্ধার অভিযোগ সত্য বলে ধরে নেওয়া হয়েছে। আদালতের নির্দেশ, আগামী এক মাসের মধ্যে ওই দম্পতিকে ২৫ হাজার টাকা দিতে হবে ছেলে-বৌমাকে। এ ছাড়া, ওই বাড়িও ছাড়তে হবে তাঁদের।