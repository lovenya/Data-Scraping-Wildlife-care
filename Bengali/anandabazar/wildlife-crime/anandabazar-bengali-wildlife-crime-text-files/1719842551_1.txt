কলকাতা থেকে নবজাতক শিশু বিক্রি করতে এসে পুলিশের হাতে ধরা পড়ল দুই দালাল। রবিবার রাতে দক্ষিন দিনাজপুরের পতিরাম থানার রোলার মোড়ে। পুলিশ জানায়, ধৃতরা হলেন সৌরভ সর্দার ও পিঙ্কি মান্না। তারা কলকাতার রাজডাঙা এলাকার নীলকান্ত আবাসনের বাসিন্দা। অপর এক অভিযুক্ত নবজাতককে নিয়ে পালিয়ে যায়। সোমবার ঘটনাটি জানাজানি হতেই জেলায় চাঞ্চল্য ছড়িয়েছে। পুলিশের ডিএসপি (ডিইবি) গৌরব ঘোষ বলেন, “রবিবার রাতে গোপন সূত্রে খবর আসে, পতিরামের রোলার মোড়ে একটি শিশুকে বিক্রি করা হবে। পতিরাম থানার পুলিশের একটি দল সেখানে ওৎ পেতে ছিল। রাত বাড়লে সেখানে এক পুরুষ ও মহিলাকে পুলিশ ঘুরতে দেখে আটক করে। জিজ্ঞাসাবাদের সময় দু’জনেই অসংগগ্ন কথা বলতে থাকেন। থানায় নিয়ে জিজ্ঞাসাবাদে তারা ওই নবজাতক শিশু বিক্রির পাশাপাশি সারোগেসির মধ্যমে ওই শিশু হস্তান্তরের কথা স্বীকার করে।” রাতে দুজনকে গ্রেফতার করে পুলিশ শিশু বিক্রি ও সারোগেসির আইনের ধারায় মামলা রুজু করে। সোমবার তাদের বালুরঘাট আদালতে পাঠিয়ে পুলিশি হেফাজতের আবেদন করে। বিচারক সৌরভ রায় ১৪ দিনের পুলিশি হেফাজত মঞ্জুর করেন বলে সরকারি আইজীবী জয়ন্ত মজুমদার জানান। অভিযুক্তদের পক্ষের আইনজীবী মিজানুর রহমান অবশ্য শিশু বিক্রির অভিযোগ অস্বীকার করেন। সূত্রের খবর, নবজাতক শিশুটিকে প্রায় ৮ লক্ষ টাকায় বিক্রির চেষ্টা হয়েছিল। রবিবার রাতে ঘটনাস্থলে গ্রেফতার হওয়া ওই দু’জন ক্রেতার কথা মত অপেক্ষা করছিল। আর প্রায় ১০০ মিটার দূরে অন্ধকারে দাঁড়িয়ে শিশুকে নিয়ে অপেক্ষা করছিল আরেক দালাল। ওই দুই জনের হাতে ক্রেতার টাকা পৌঁছনোর পর তিনি সম্ভবত শিশুটিকে হস্তান্তর করা হতো বলে অভিযোগ। কিন্তু দালালরা বুঝতে পারেনি পুলিশ আগেই খবর পেয়ে সেখানে ওৎ পেতে রয়েছে। তাই পুলিশ এই দুই দালালকে ধরতেই নবজাতককে নিয়ে দূরে দাঁড়িয়ে থাকা তৃতীয় জন অন্ধকারে গা

ঢাকা দেয়। ডিএসপি জানান, শিশু বিক্রির এক বড় চক্র এর পিছনে রয়েছে। তাদের ধরতে তদন্ত ও তল্লাশি চলছে।