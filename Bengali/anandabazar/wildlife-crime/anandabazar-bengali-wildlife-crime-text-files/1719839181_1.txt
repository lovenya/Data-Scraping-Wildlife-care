ঘরের মাঝ বরাবর পাতা সোফা। তার সামনে রাখা কাচের টেবিলে খোলা অবস্থায় পড়ে অর্ধেক খালি মদের বোতল। পাশেই ছিপি খোলা অবস্থায় পড়ে রয়েছে একটি ঠান্ডা পানীয়ের এবং একটি জলের বোতল! বৈষ্ণবঘাটায় একই রাতে একটি আবাসনের চারটি ফ্ল্যাটে চোরের হানার তদন্তে নেমে সিসি ক্যামেরার ফুটেজে পুলিশ দেখেছে, লুটপাট চালিয়ে শাবল হাতে টলতে টলতে নামছে দুই যুবক। পুলিশের দাবি, মঙ্গলবার চুরি করতে এসে গৃহস্থের ফ্রিজ খুলে মদ্যপান করে ওই যুবকেরা। যাওয়ার সময়ে আবাসনের কেয়ারটেকারের ঘরের দরজা বাইরে থেকে বন্ধ করে দেয়। বুধবার সকাল থেকে ওই দু’জনের খোঁজ শুরু করেছে পাটুলি থানার পুলিশ। এ দিন সকালে পাটুলি থানায় ফোনে চুরির অভিযোগ জানান বৈষ্ণবঘাটার ওই আবাসনের বাসিন্দারা। তাঁদের দাবি, পাঁচতলা আবাসনের দোতলা এবং তিনতলা মিলিয়ে মোট চারটি ফ্ল্যাটে হানা দেয় চোরেরা। সব ক’টি ফ্ল্যাটই ফাঁকা ছিল। তবে দোতলার দু’টি ও তিনতলার একটি ফ্ল্যাটে বিশেষ সুবিধা করতে পারেনি চোরেরা। কারণ, সেগুলি তালাবন্ধ থাকত। মালিকেরা বিশেষ ব্যবহার করতেন না বলে প্রতিবেশীদের দাবি। তবে তিনতলার একটি ফ্ল্যাট থেকে কয়েক লক্ষ টাকার সোনার গয়না ও নগদ টাকা চুরি হয় বলে অভিযোগ ওই ফ্ল্যাটের মালিক উত্তম সাহার। দিল্লি দখলের লড়াই, লোকসভা নির্বাচন ২০১৯ ব্যাঙ্কের আধিকারিক উত্তমবাবু জানান, তিনি স্ত্রী রিমা ও বছর চোদ্দোর ছেলে উদ্ভাসকে নিয়ে উত্তরবঙ্গে বেড়াতে গিয়েছিলেন। ফ্ল্যাট তালাবন্ধ ছিল। এ দিন সকালে ট্রেন থেকে কলকাতায় নামার পরে প্রতিবেশীদের ফোন পেয়ে জানতে পারেন, তাঁর ফ্ল্যাটে চুরি হয়েছে। উত্তমবাবু বলেন, ‘‘এসে দেখি, কোল্যাপসিবল গেটের তালা এবং দরজার লক ভাঙা। ঢুকে দেখি, তিনটে শোয়ার ঘরই লন্ডভন্ড।’’ উত্তমবাবুর স্ত্রী রিমা বলেন, ‘‘ছেলের ঘরের আলমারিতে গয়না থাকত। সব নিয়ে গিয়েছে।’’ ঘরে ঢুকে দেখা যায়, খাটের তোশক ওলটপালট। আলমারি লন্ডভন্ড। তবে টাকা-গয়না হাতালেও টেবিলের উপরে রাখা ল্যাপটপ, টিভি, হাতঘড়ি ছোঁয়নি চোরেরা। একই হাল উত্তমবাবুদের পাশে নেপালচন্দ্র বড়ুয়ার ফ্ল্যাটের। সেখানেও খাটের তোশক উল্টে দেওয়া হয়েছে। তবে অন্য আসবাবে হাত দেয়নি চোরেরা। টেবিলের উপরে রাখা হাতঘড়ি দেখিয়ে নেপালবাবু বলেন, ‘‘দামি বিদেশি ঘড়িটা টেবিলেই রাখা ছিল। অথচ, নিয়ে যায়নি। সে রকম বড় দল মনে হচ্ছে না।’’ দোতলার ফ্ল্যাট দু’টিতে আসবাব রয়েছে আগের মতোই। দরজার লক ভাঙা ছাড়া চুরির সে রকম কোনও চিহ্ন নেই। ফোন পেয়ে দফায় দফায় ঘটনাস্থল পরিদর্শন করেছে পাটুলি থানার পুলিশ। ওই ফ্ল্যাটের বাসিন্দাদের সঙ্গেও কথা বলেছে তারা। সূত্রের খবর, ইতিমধ্যেই পুলিশের হাতে এসেছে একটি সিসি ক্যামেরার ফুটেজ। তা দেখে পুলিশের অনুমান, দুই চোরের বয়স আনুমানিক ২৫-৩০। দ্রুত তারা গ্রেফতার হবে বলে পুলিশের দাবি।