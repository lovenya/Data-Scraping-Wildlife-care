ছাদে জলের ট্যাঙ্ক থেকে প্রেমিকাকে ধাক্কা মেরে ফেলে খুনের চেষ্টার অভিযোগে এক যুবককে গ্রেফতার করল পুলিশ। রবিবার ঘটনাটি ঘটেছে মুম্বইয়ের দহিসার এলাকায়। গুরুতর জখম ওই তরুণীকে হাসপাতালে ভর্তি করানো হয়েছে। সংবাদ সংস্থা সূত্রে খবর, প্রিয়াঙ্গী সিংহ নামে এক তরুণীর সঙ্গে অমি দারেকর নামে এক যুবকের প্রেমের সম্পর্ক ছিল। স্কুলজীবন থেকেই তাঁদের মধ্যে সম্পর্ক ছিল। তাঁরা দু’জনেই বিপিও-তে কাজ করতেন। দু’জনের মধ্যে প্রায়শই ঝগড়া হত। গত রবিবার ঝগড়ার পরিণতি ভয়ঙ্কর হয়। পুলিশ সূত্রে জানা গিয়েছে, গত রবিবার রাতে প্রেমিকাকে নিয়ে এক বন্ধুর বাড়িতে গিয়েছিলেন যুবক। ১৬ তলা বহুতলের ছাদে জলের ট্যাঙ্কের উপর দু’জনে বসেছিলেন। অভিযোগ, মত্ত অবস্থায় ছিলেন যুবক। সেই সময় তাঁদের মধ্যে ঝগড়া হয়। এর পরই জলের ট্যাঙ্ক থেকে ১৮ ফুট নীচে প্রেমিকাকে ফেলে দেন ওই যুবক। ওই যুবকের বিরুদ্ধে থানায় অভিযোগ দায়ের করেছেন তরুণীর বাবা। সেই অভিযোগের ভিত্তিতে অভিযুক্ত যুবককে গ্রেফতার করা হয়েছে। ধৃত যুবক বোরিভালি (পশ্চিম) এলাকার বাসিন্দা বলে জানতে পেরেছে পুলিশ। যুবকের বন্ধুকে তলব করা হয়েছে। তাঁর বয়ান রেকর্ড করা হবে। ওই বহুতলের সিসিটিভি ফুটেজ খতিয়ে দেখা হচ্ছে। দু’জনের মধ্যে ঠিক কী নিয়ে ঝামেলা হয়েছিল, তা স্পষ্ট নয়। তরুণীকে জলের ট্যাঙ্কের উপর থেকে ধাক্কা মেরে ফেলে দেওয়ার পর তাঁকে কে হাসপাতালে ভর্তি করলেন, তা-ও জানা যায়নি। ধৃত যুবকের বিরুদ্ধে ভারতীয় দণ্ডবিধির ৩০৭ ধারায় মামলা রুজু করা হয়েছে। বৃহস্পতিবার ধৃতকে আদালতে হাজির করানো হয়। তাঁকে পাঁচ দিনের পুলিশ হেফাজতের নির্দেশ দেওয়া হয়েছে।