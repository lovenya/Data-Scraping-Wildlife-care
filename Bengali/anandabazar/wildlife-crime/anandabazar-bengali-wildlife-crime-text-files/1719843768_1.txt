গাছ থেকে যুগলের ঝুলন্ত দেহ উদ্ধার ঘিরে রহস্য দানা বাঁধল উত্তরাখণ্ডে। শনিবার উধম সিংহ নগর জেলার শাহদৌরা গ্রাম থেকে তাঁদের দেহ উদ্ধার করা হয়েছে। আত্মহত্যা বলে প্রাথমিক অনুমান পুলিশের। তবে খুনের তত্ত্বও নাকচ করছেন না তদন্তকারীরা। পুলিশ সূত্রে খবর, মৃতরা হলেন ২৩ বছরের ছোটু আহমেদ এবং ২২ বছরের মুসকান। তাঁরা দু’জনেই বিবাহিত। বিবাহবহির্ভূত সম্পর্কে জড়িয়েছিলেন তাঁরা। গত কয়েক বছর ধরেই তাঁদের সম্পর্ক ছিল। শনিবার ভোরে পালিয়ে যান ওই যুগল। পরে একটি গাছ থেকে ওই যুগলের ঝুলন্ত দেহ দেখতে পান গ্রামবাসীরা। তার পরই তাঁরা পুলিশে খবর দেন। দেহগুলি উদ্ধার করে ময়নাতদন্তের জন্য পাঠানো হয়। গলায় ফাঁস লেগে মৃত্যু বলে জানিয়েছে পুলিশ। আত্মহত্যা না খুন, এই নিয়ে তদন্ত শুরু করা হয়েছে বলে পুলিশ সূত্রে জানা গিয়েছে। গ্রামবাসীরা জানিয়েছেন, নাগিদ আলি নামে এক যুবকের সঙ্গে বিয়ে হয়েছিল মুসকানের। আহমেদও বিবাহিত ছিলেন। তাঁর এক সন্তানও রয়েছেন। বিয়ের আগে থেকেই তাঁদের মধ্যে সম্পর্ক ছিল। পরে অন্যের সঙ্গে বিয়ের পরও সেই সম্পর্ক অটুট রেখেছিলেন যুগল। বিবাহবহির্ভূত সম্পর্কের কারণেই এই পরিণতি বলে প্রাথমিক ভাবে মনে করছে পুলিশ।