যে সব বাড়িতে সিসিটিভি নেই, সেখানেই তাঁরা হানা দিতেন। তার পর চলত লুটপাট। মুম্বই ও ঠাণে এলাকায় একাধিক চুরির ঘটনার মূল পাণ্ডা ছিলেন তাঁরা। অবশেষে একটি চুরির অভিযোগের কিনারা করতে নেমে ৩ বোনকে ধরল পুলিশ। বিগত কয়েক দিন ধরেই ওই ৩ তরুণী এলাকায় চুরি করেছেন বলে অভিযোগ। সম্প্রতি কস্তুরবা মার্গ থানায় চুরির অভিযোগ দায়ের করা হয়। সোনার গয়না ও নগদ ৪.৫ লক্ষ টাকা চুরি করা হয়েছে বলে অভিযোগ। এই ঘটনার তদন্তে নেমে গত শুক্রবার ৩ বোনকে গ্রেফতার করে মুম্বইয়ের অপরাধ দমন শাখা। মঙ্গলবার এই খবর প্রকাশ্যে এসেছে। ধৃতেরা হলেন মিনা ইঙ্গলে, সরিতা সাকেত ও সুজাতা সাকেত। পুলিশ সূত্রে খবর, অতীতে একাধিক চুরির অভিযোগ উঠেছে ওই ৩ তরুণীর বিরুদ্ধে। কুরলা এলাকা থেকে গোপন সূত্রে খবর পেয়ে ওই ৩ বোনকে পাকড়াও করে পুলিশ। তাঁদের ছবি বিভিন্ন এলাকায় ছড়িয়ে দিয়েছিল পুলিশ। জেরায় চুরির কথা অভিযুক্তরা স্বীকার করেছেন। চুরি যাওয়া প্রায় ৭০ শতাংশ গয়না উদ্ধার করা হয়েছে। পুলিশের এক আধিকারিক জানিয়েছেন, প্রথম দিকে বাড়ির বাইরে থেকে জুতো চুরি করতেন ধৃতেরা। তাঁদের স্বামীরা কর্মক্ষেত্রে চলে যাওয়ার পরই ৩ বোন বাড়িতে চুরির জন্য বেরোতেন। যে সব বাড়িতে সিসিটিভি থাকত না, সে সব বাড়িতেই তাঁরা লুটপাট চালাতেন। অর্থাভাব দূর করার জন্যই ধৃতরা চুরি করার ছক কষেন বলে প্রাথমিক তদন্তে জেনেছে পুলিশ।