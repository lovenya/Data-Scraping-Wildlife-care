মুম্বইয়ে মাদক পাচারকারীদের বিরুদ্ধে বড়সড় সাফল্য পেল নার্কোটিক্স কন্ট্রোল ব্যুরো (এনসিবি)। বাণিজ্যনগরীতে অভিযান চালিয়ে ৫০ কোটির মাদক ছাড়াও ১ কোটি টাকার বেশি নগদ, সোনার গয়নাগাঁটি উদ্ধার করা হয়েছে। এনসিবি সূত্রে খবর, শনিবার এই পাচারচক্রে জড়িত অভিযোগে এক মহিলা-সহ ৩ জনকে গ্রেফতার করেছে এনসিবি। নামপ্রকাশে অনিচ্ছুক এনসিবির মুম্বই জ়োনের এক আধিকারিক সংবাদমাধ্যমে জানিয়েছেন, শুক্রবার ডোংরি এলাকায় তল্লাশি অভিযান চালায় তাদের একটি দল। ওই এলাকা থেকে শহরে মাদক পাচার করা হচ্ছিল বলে অভিযোগ। গোপন সূত্রে খবর পেয়ে এ খান নামে এলাকার এক বাসিন্দার উপর আগে থেকে নজরদারি করছিলেন এনসিবি-র আধিকারিকেরা। তাঁদের কাছে খবর ছিল, খানের হেফাজতে বিপুল পরিমাণ মাদক রয়েছে। ডোংরি এলাকায় ওই অভিযুক্তের বাড়ির কাছে ফাঁদ পেতেছিল এনসিবির দলটি। সেখানে এ আলি নামে খানের এক সঙ্গীর কাছ থেকে ৩ কেজির মেফেড্রোন উদ্ধার হয়। এর পর চলে খানের বাড়িতে তল্লাশি। সেখান থেকে আরও ২ কেজি মেফেড্রোন পাওয়া যায়। দু’জনকে কাছ থেকে পাচারচক্রের আরও এক মহিলার নাম জানতে পারে এনসিবি। এএফ শেখ নামে ওই মহিলা এলাকায় একটি সংস্থার আড়ালে মাদক পাচারে জড়িত বলে অভিযোগ। শুক্রবার ওই মহিলার বাড়ি হানা দিয়ে সেখান থেকে আরও ১৫ কেজি মেফেড্রোন উদ্ধার হয়েছে। এ ছাড়া, ১ কোটি ১০ লক্ষ নগদ টাকা-সহ সোনার গয়নাগাঁটিও মিলেছে। অভিযুক্তদের বিরুদ্ধে নার্কোটিক ড্রাগস অ্যান্ড সাইকোট্রপিক সাবস্ট্যান্সেস (এনডিপিএস) আইনের উপযুক্ত ধারায় মামলা রুজু করা হয়েছে। এই চক্রের অন্যান্য সদস্যের খোঁজ চলছে বলে এনসিবি সূত্রে খবর।