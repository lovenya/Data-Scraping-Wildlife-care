শ্বশুরবাড়িতে এক বধূর ‘অস্বাভাবিক’ মৃত্যু ঘিরে উত্তেজনা ছড়াল ভাঙড়ের কাশীপুর থানা এলাকার নাংলা গ্রামে। শনিবার সকালে ওই তরুণী বধূর দেহ পাওয়া যায়। এর পরই তরুণীর স্বামী-সহ শ্বশুরবাড়ির লোকজনদের বিরুদ্ধে খুনের অভিযোগে পুলিশের দ্বারস্থ হয়েছেন বধূর বাপের বাড়ির সদস্যরা৷ অভিযুক্তদের আড়াল করার অভিযোগে স্থানীয় এক তৃণমূল নেতার বাড়ি ঘিরে দফায় দফায় বিক্ষোভ ও ভাঙচুর চালান ক্ষুব্ধ বাসিন্দারা। খবর পেয়ে ঘটনাস্থলে পৌঁছে পরিস্থিতি আয়ত্তে আনে পুলিশ। পুলিশ জানিয়েছে, মৃতার নাম লিলুফা বিবি (৩০)। তাঁর দেহ ময়নাতদন্তে পাঠানো হয়েছে। এই ঘটনার পর লিলুফার স্বামী হান্নান মোল্লা-সহ শ্বশুরবাড়ির লোকজন পলাতক। তাঁদের খোঁঞ্জে তল্লাশি শুরু হয়েছে। স্থানীয় সূত্রে খবর, বছর দশেক আগে কচুয়া গ্রামের বাসিন্দা লিলুফার সঙ্গে নাংলা গ্রামের হান্নান মোল্লার বিয়ে হয়েছিল। তাঁদের দু’টি সন্তান রয়েছে। অভিযোগ, বিয়ের পর থেকেই লিলুফার উপরে লাগাতার শারীরিক ও মানসিক নির্যাতন চলত। শনিবার সকালে লিলুফার মৃত্যুর খবর পেয়ে তাঁর বাপের বাড়ির লোকজন ঘটনাস্থলে এসে দেখেন, ঘরের মেঝেতে পড়ে রয়েছে তরুণীর দেহ। তাঁদের দাবি, লিলুফাকে শ্বাসরোধ করে খুন করা হয়েছে। লিলুফার অস্বাভাবিক মৃত্যুর খবর ছড়িয়ে পড়তেই এলাকায় উত্তেজনা ছড়ায়। হান্নান-সহ তাঁর পরিবারের লোকজনকে লুকিয়ে রাখার অভিযোগ তুলে স্থানীয় তৃণমূল নেতা পিন্টু মোল্লার বাড়ির সামনে বিক্ষোভ দেখান স্থানীয়রা। এমনকি পিন্টুর বাড়িতে ঢুকে ভাঙচুরও চালায় উত্তেজিত জনতা।