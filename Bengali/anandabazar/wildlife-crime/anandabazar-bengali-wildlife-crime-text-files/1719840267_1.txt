সুন্দরবন সংলগ্ল কুলতলির বিভিন্ন এলাকায় নারী ও শিশুপাচারের অভিযোগ ওঠে প্রায়ই। নাবালিকা বিয়ের ঘটনাও ঘটছে। এ সব রুখতে এ বার  এলাকার মেয়েদের কাজে লাগাতে এগিয়ে এল আন্তর্জাতিক একটি স্বেচ্ছাসেবী সংগঠন। প্রশাসনের সঙ্গে যৌথ উদ্যোগে এলাকার স্কুল পড়ুয়াদের নিয়ে তৈরি হয়েছে একটি দল। তারাই নারীপাচার, বাল্যবিবাহের মতো ঘটনা রোধে সতর্ক করবে বন্ধু, পড়শিদের। খবর পেলে তা প্রশাসনকেও জানাবে ওই দল। শুক্রবার এ নিয়ে কর্মশালার আয়োজন হয় কুলতলি ব্লক অফিসে। মেয়েদের বিভিন্ন সমস্যা রোধে স্কুলে স্কুলে ইতিমধ্যেই কন্যাশ্রী ক্লাব তৈরি করেছে প্রশাসন। এ দিন ৬টি স্কুলের সেই কন্যাশ্রী ক্লাবের ২০ জন মেয়েকে নিয়ে এই দল তৈরি হয়। কী ভাবে বন্ধুবান্ধব, প্রতিবেশীদের এ ব্যাপারে সতর্ক করতে হবে, কোনও ঘটনা দেখলে কোথায় কী ভাবে জানাতে হবে, সে ব্যাপারে বোঝানো হয় ছাত্রীদের। স্বেচ্ছাসেবী সংগঠনের পক্ষে শুভদীপ বন্দ্যোপাধ্যায় বলেন, ‘‘ছোটরাই ছোটদের মন ভাল বুঝবে। তাই আমরা চাইছি, ওদের কাজে লাগিয়ে এলাকায় বাল্যবিবাহ, নারী ও শিশুপাচারের মতো বিষয়গুলি বন্ধ হোক।’’ তিনি জানান, শিক্ষক-শিক্ষিকারা ছাত্রীদের দলটিকে তাদের সাহায্য করবেন। সংগঠনের পক্ষেও নিয়মিত এই ছাত্রীদের সঙ্গে যোগাযোগ রাখা হবে। জেলার মোট ১২টি ব্লকে এই প্রকল্প শুরু হচ্ছে বলে জানান তিনি। দীর্ঘ দিন এই এলাকায় মেয়েদের নানা সমস্যা নিয়ে কাজ করা সুপর্ণা কন্ঠ বলেন, ‘‘মেয়েরা নিজেরা এগিয়ে এলে এই ধরনের সমস্যা অনেকটাই দূরে সরিয়ে রাখা যাবে।’’