রাতের শহরকে কার্যত ঘিরে ফেলে অভিযান চালাল কলকাতা পুলিশ। লালবাজার জানিয়েছে, শনিবার রাত ৯টা থেকে ১টা পর্যন্ত এই অভিযানে ৬৬৪ জনকে গ্রেফতার করা হয়েছে। বাজেয়াপ্ত হয়েছে প্রায় ৫৩৫ লিটার বেআইনি মদ। গোয়েন্দা বিভাগ এবং পূর্ব শহরতলি ডিভিশন বেআইনি আগ্নেয়াস্ত্র-সহ দু’জনকে গ্রেফতার করেছে। বাজেয়াপ্ত হয়েছে চার কিলোগ্রাম গাঁজা-সহ বিভিন্ন মাদকও। লালবাজার সূত্রের খবর, এই অভিযান চালাতে প্রতিটি থানা, গোয়েন্দা বিভাগের বাহিনীকে রাস্তায় নামানো হয়। পথে নামেন পুলিশ কমিশনার অনুজ শর্মা-সহ কলকাতা পুলিশের শীর্ষকর্তারাও। বিভিন্ন মোড়ে অতিরিক্ত বাহিনী মোতায়েন করা হয়। পুলিশ সূত্রের খবর, লোকসভা ভোটের আগে শহরে বিশেষ ভাবে দুষ্কৃতী দমনে নামে পুলিশ। তা ছাড়া, নয়া পুলিশ কমিশনার এসে বাহিনীকে বেশি করে রাস্তায় নামতে নির্দেশ দিয়েছেন। সে কথা মাথায় রেখেই এই বিশেষ অভিযান বা ‘ব্লক রেড’ করার সিদ্ধান্ত নেওয়া হয়েছিল। পুলিশ জানিয়েছে, জামিন-অযোগ্য গ্রেফতারি পরোয়ানা কার্যকর করা হয়েছে। ধৃতদের মধ্যে ১৫ জন দাগি দুষ্কৃতীও রয়েছে। এ ছাড়া রাতের শহরে বিশৃঙ্খলা তৈরির জন্য ৫৯৪ জনকে পাকড়াও করা হয়েছে। অন্যান্য অভিযোগ আরও ৫৩ জনকে গ্রেফতার করা হয়েছে। প্রশাসনের তরফে ‘সেফ ড্রাইভ, সেভ লাইফ’ প্রকল্পের প্রচার সত্ত্বেও মানুষ সচেতন হয়েছে কি না, তা নিয়ে প্রশ্ন রয়েছে। এ দিন অভিযানে নেমে সেই বিষয়টি টের পেয়েছেন পুলিশকর্তারাও। লালবাজারের খবর, হেলমেট না-পরে গাড়ি চালানো, একটি মোটরবাইকে তিন জন আরোহী ওঠা, বেপরোয়া ভাবে মোটরবাইক ও গাড়ি চালানোর জন্য চার ঘণ্টায় ৭১১টি মামলা হয়েছে। মত্ত অবস্থায় গাড়ি ও মোটরবাইক চালানোর জন্য ২২৬টি মামলা হয়েছে। পুলিশ সূত্রের খবর, আচমকা এমন অভিযানের কার্যকারিতা অনেক বেশি হয়। অনেক সময় দুষ্কৃতীরা পালানোর সুযোগও পায় না। আগামী দিনেও এমন অভিযান হতে পারে বলে লালবাজারের একটি সূত্রের দাবি।