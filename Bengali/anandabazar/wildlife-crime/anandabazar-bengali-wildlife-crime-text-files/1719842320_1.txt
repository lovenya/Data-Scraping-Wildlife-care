: রাস্তার পাশে বসে থাকা এক মহিলাকে তুলে নিয়ে গিয়ে গণধর্ষণের অভিযোগ উঠল বর্ধমান শহরে। বৃহস্পতিবার গভীর রাতে মহিলাকে জোর করে টোটোয় তুলে নিয়ে গিয়ে শহরের পারাপুকুরের একটি গলিতে জনা ছয়েক নির্যাতন করে বলে অভিযোগ। মহিলা বর্ধমান মেডিক্যালে চিকিৎসাধীন। তাঁর অবস্থা স্থিতিশীল। দুই অভিযুক্তকে ধরা হয়েছে। পুজোর আগে, বর্ধমান শহরের নানা জায়গায় ৮০টি সিসি ক্যামেরা সারানো হয়েছে। পূর্ব বর্ধমানের পুলিশ সুপার কামনাশিস সেন বলেন, “সিসিটিভি ফুটেজ দেখে টোটোটিকে চিহ্নিত করা হয়। টোটোচালক এবং আর এক জনকে ধরা হয়েছে। বাকি চার জনের খোঁজ চলছে।’’ পুলিশ সূত্রে জানা গিয়েছে, বছর বত্রিশের মহিলা থাকেন গলসিতে। তাঁর শ্বশুরবাড়ি বর্ধমান শহরে। নির্যাতিতা জানিয়েছেন, স্বামী শহরের বাড়িতে রয়েছেন কি না, খোঁজ নিতে তিনি বৃহস্পতিবার বিকেলে বর্ধমানে আসেন। কিন্তু স্বামীর খোঁজ না পেয়ে, তিনি রাতে শহরের পুরভবনের উল্টো দিকে একটি জায়গায় বসেছিলেন। রাত দেড়টা নাগাদ জনা ছ’য়েক যুবক তাঁকে জোর করে টোটোয় তুলে, পারাপুকুরের একটি গলির ভিতরে নিয়ে গিয়ে ধর্ষণ করে। ‘নির্যাতিতা’ জানিয়েছেন, ‘ঘটনা’র পরে, অসুস্থ হয়ে রাস্তায় পড়েছিলেন শুক্রবার ভোরে স্থানীয় দু’জনের সহায়তায় তাঁকে হাসপাতালে ভর্তি করানো হয়। পুলিশ সূত্রের দাবি, সিসিটিভি ফুটেজের সূত্র ধরে শহরের রেল কলোনি থেকে টোটোচালক অশোক দাস ও গুডস্শেড রোড থেকে অশোক ঠাকুর নামে দু’জনকে ধরা হয়েছে।