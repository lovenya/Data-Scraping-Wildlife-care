ধারালো অস্ত্রের একাধিক আঘাতের ক্ষত রয়েছে ঘাড়ে। রক্তে ভেসে যাচ্ছে গোটা শরীর। ভোরবেলায় খাস রাজধানীর বুকে নিজের গাড়িতে এই অবস্থায় মিলল উত্তরপ্রদেশের এক যুবকের দেহ। পেশায় গাড়িচালক ওই যুবকের দেহ ময়নাতদন্তে পাঠিয়েছে পুলিশ। পুলিশ সূত্রে খবর, মঙ্গলবার ভোরে উত্তর-পূর্ব দিল্লির জাফরাবাদ এলাকায় যমুনা বিহার রোডে একটি মারুতি সুজ়ুকি অরতিগা গাড়িতে অর্জুন (৩২) নামে এক যুবকের দেহ পাওয়া গিয়েছে। ভোর সাড়ে ৫টা নাগাদ পুলিশ কন্ট্রোল রুম থেকে খবর পেয়ে ঘটনাস্থলে পৌঁছন পুলিশকর্মীরা। ওই মাল্টি ইউটিলিটি গাড়িতে অর্জুনের রক্তাক্ত দেহ উদ্ধার করেন তাঁরা। তাঁর ঘাড়ে ধারালো অস্ত্রের একাধিক আঘাতের ক্ষত ছিল। দিল্লি পুলিশের এক কর্তা জানিয়েছেন, উত্তরপ্রদেশের বাগপত জেলার বাসিন্দা ছিলেন অর্জুন। যে গাড়িতে তাঁর দেহ মিলেছে, সেটিতে হরিয়ানার নম্বরপ্লেট লাগানো ছিল। এই ঘটনার তদন্তে ফরেন্সিক বিশেষজ্ঞদের সঙ্গে সাহায্য নিচ্ছে দিল্লি পুলিশ। প্রাথমিক তদন্তের পর জানা গিয়েছে, হরিয়ানার গুরুগ্রামে একটি বেসরকারি সংস্থায় গত ৮ বছর ধরে গাড়িচালকের কাজ করতেন অর্জুন। সোমবার ওই অরতিগা গাড়িতে করে ওই সংস্থার রাতের শিফ্‌টের কর্মীদের তাঁদের বাড়িতেও পৌঁছে দিয়েছিলেন তিনি। এই ঘটনার নেপথ্য কারণ কী, তা খতিয়ে দেখছেন তদন্তকারীরা।