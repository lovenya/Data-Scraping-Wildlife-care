এক সময়ের ঘনিষ্ঠ বান্ধবী এখন তার সঙ্গে যোগাযোগ রাখেন না। ফোন করলেও ধরেন না। অভিযোগ, সেই রাগে এক মহিলাকে ছুরি দিয়ে কোপাল এক যুবক। শুক্রবার ঘটনাটি ঘটেছে পঞ্চসায়র থানা এলাকার শহিদ স্মৃতি কলোনিতে। অভিযুক্ত অশোক দাসকে (৩০) গ্রেফতার করেছে পুলিশ। তাকে আজ, শনিবার আদালতে তোলার কথা। লালবাজারের এক কর্তা বলেন, ‘‘ওই যুবক জানিয়েছে, মহিলা তার সঙ্গে যোগাযোগ রাখছিলেন না। তাই সে তাঁকে কুপিয়েছে। অথচ, গত ডিসেম্বরেই সে একটি বিয়ে করেছে।’’ পুলিশ জানিয়েছে, আক্রান্ত মহিলা ইএম বাইপাসের একটি বেসরকারি হাসপাতালে চিকিৎসাধীন। স্থানীয় সূত্রের খবর, এ দিন দুপুর সাড়ে তিনটে নাগাদ শহিদ স্মৃতি কলোনির ‘বি’ ব্লক থেকে পঞ্চসায়র থানায় ওই ঘটনা জানিয়ে ফোন যায়। পুলিশ পৌঁছে দেখে, রক্তাক্ত অবস্থায় পড়ে আছেন বছর ছত্রিশের এক তরুণী। পাশেই বসে এক যুবক। কিছু দূরে পড়ে রয়েছে রক্তমাখা একটি ছুরি। আশপাশে দাঁড়ানো তরুণীর বাড়ির লোকজন হতবাক। তাঁরা জানান, ওই যুবকই তরুণীকে কুপিয়েছে। হাসপাতাল সূত্রের খবর, তরুণীর শরীরের ১২টি জায়গায় ছুরির আঘাত রয়েছে। শরীরের পিছনে ডান দিকে একটি আঘাত সবচেয়ে গুরুতর। চিকিৎসকদের অনুমান, ওই আঘাতেই ক্ষতিগ্রস্ত হয়েছে তাঁর ফুসফুস। তবে মহিলার রক্তপাত দ্রুত বন্ধ করা গিয়েছিল বলে চিকিৎসকেরা জানিয়েছেন। পুলিশ জানিয়েছে, ধৃত অশোকের বাড়িও শহিদ স্মৃতি কলোনিতে। মহিলার এক আত্মীয় জানান, মহিলা বিয়ে করেননি। তিন দাদা এবং বৃদ্ধা মায়ের সঙ্গে তিনি থাকেন। তাঁর একমাত্র বোনের বিয়ে হয়ে গিয়েছে। অশোকের সঙ্গে ওই তরুণীর ঘনিষ্ঠ সম্পর্ক ছিল। তবে কয়েক মাস আগে তা ভেঙে যায়। ওই আত্মীয়ের কথায়, ‘‘স্তন ক্যানসার-সহ নানা রোগ রয়েছে দিদির। দু’বার অস্ত্রোপচারও হয়েছে। আগে সম্পর্ক থাকলেও গত কয়েক মাস দিদি অশোকের সঙ্গে যোগাযোগ রাখছিলেন না। কিন্তু সে দিদির সঙ্গে যোগাযোগ রাখতে চাইত।’’ তরুণীর মায়ের দাবি, তাঁর মেয়েকে অশোক উত্ত্যক্ত করছে জানিয়ে তিনি মাস দেড়েক আগে থানায় অভিযোগও জানিয়েছিলেন। তদন্তকারীদের দাবি, জেরায় অশোক জানিয়েছে, সম্পর্ক শেষ বুঝে সে ডিসেম্বরে অন্য এক জনকে বিয়ে করে। তবে তার পরেও ওই মহিলার সঙ্গে যোগাযোগ রাখতে চাইত। কিন্তু তরুণী তার সঙ্গে যোগাযোগ না রাখায় গত কয়েক দিনে সে একাধিক বার তাঁর বাড়িতে যায়। এ দিনও তেমনই গিয়েছিল। সেই সময়ে তরুণীর বাড়িতে কেউ ছিলেন না। পরে তাঁর চিৎকার শুনে সকলে ছুটে আসেন। ধৃতের পরিবারের সঙ্গে অবশ্য যোগাযোগ করা যায়নি। আক্রান্ত তরুণীর এক আত্মীয়ের দাবি, ‘‘পাড়ার ছেলে বলেই কেউ হয়তো অশোককে আটকাননি। কিন্তু সে যে এই ভাবে হামলা চালাবে, সেটাও ভাবা যায়নি।’’