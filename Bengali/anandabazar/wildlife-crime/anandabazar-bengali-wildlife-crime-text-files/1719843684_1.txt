প্রকাশ্য রাস্তায় এক যুবককে কুপিয়ে খুনের অভিযোগ উঠল হায়দরাবাদে। ব্যক্তিগত শত্রুতার কারণে খুন বলে প্রাথমিক তদন্তে অনুমান পুলিশের। অধরা ৩ অভিযুক্ত। পুলিশ সূত্রে খবর, রবিবার বিকেল ৫টায় হায়দরাবাদের জিয়াগুদা এলাকায় ৩০ বছর বয়সি সাইনাথ নামে এক যুবককে কুপিয়ে খুন করা হয় বলে অভিযোগ। ৩ যুবক বাইকে এসে সাইনাথের উপর হামলা চালান। কাস্তে ও লোহার পাইপ দিয়ে প্রথমে সাইনাথের উপর আক্রমণ করেন ২ যুবক। যাতে পালাতে না পারেন, সে কারণে সাইনাথের পা ধরে রাখেন তৃতীয় যুবক। হামলার পরই চম্পট দেন অভিযুক্তরা। ঘটনাস্থলেই মৃত্যু হয়েছে সাইনাথের। এই ঘটনা সম্পর্কে সঙ্গে সঙ্গে পুলিশকে খবর দেন স্থানীয়রা। পরে পুলিশ এসে ওই যুবকের দেহ উদ্ধার করে। হামলার একটি ভিডিয়ো ভাইরাল হয়েছে সমাজমাধ্যমে। যদিও ওই ভিডিয়োর সত্যতা যাচাই করেনি আনন্দবাজার অনলাইন। নিহত যুবকের পরিবারকে খবর দেওয়া হয়েছে। কী কারণে খুন করা হল, তার তদন্ত শুরু করা হয়েছে বলে জানিয়েছে পুলিশ। ব্যক্তিগত শত্রুতার কারণে ওই যুবকের উপর হামলা বলে প্রাথমিক অনুমান পুলিশের। ভিডিয়োটি দেখে অভিযুক্তদের চিহ্নিত করেছেন তদন্তকারীরা। তবে ৩ অভিযুক্তই অধরা। তাঁদের খোঁজে তল্লাশি শুরু করেছে পুলিশ।