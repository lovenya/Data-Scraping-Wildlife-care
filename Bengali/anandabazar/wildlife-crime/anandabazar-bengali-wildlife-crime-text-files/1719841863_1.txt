স্বামীর জমানো টাকা হাতাতে চেয়েছিলেন স্ত্রী। সেই লক্ষ্যে প্রেমিককে ডেকে এনে স্বামীর মুখে সেলোটেপ জড়িয়ে হাত-পা বেঁধে খুনের চেষ্টা করলেন স্ত্রী। এই কাজে নিজের দুই ছেলেকেও নিয়েছিলেন। ডায়মন্ড হারবারের ভগবানপুর এলাকার বাসিন্দা মিঠু হালদারের বিরুদ্ধে এমনটাই অভিযোগ। তাঁর স্বামী সুভাষ হালদার এই মুহূর্তে হাসপাতালে চিকিৎসাধীন। পুলিশ মিঠু হালদার এবং তাঁর দুই ছেলে ভিকি ও বিলাস হালদারকে আটক করেছে। স্থানীয় ও পুলিশ সূত্রে জানা গিয়েছে, স্ত্রীর পরকীয়ার কথা জানতে পেরে তাঁদের ছেড়ে বালিগঞ্জে একাই থাকতেন সুভাষ। স্ত্রী ও দুই ছেলে ডায়মন্ড হারবারের ৪ নম্বর ওয়ার্ডের ভগবানপুর এলাকায় ভাড়াবাড়িতে থাকতেন। স্ত্রীর সঙ্গে যোগাযোগ না থাকলেও দুই ছেলের সঙ্গে যোগাযোগ রাখতেন সুভাষ। এর মাঝে স্ত্রী মিঠু বড়ছেলের মাধ্যমে সুভাষের কাছ থেকে ৮০ হাজার টাকা হাতিয়ে নেন বলে অভিযোগ। মাসখানেক আগে তাঁকে ডায়মন্ড হারবারে আসতেও বলেন বড় ছেলে। পুলিশের কাছে অভিযোগে সুভাষ জানিয়েছেন, স্ত্রীর সঙ্গে যোগাযোগ না থাকলেও দুই ছেলের মুখ চেয়ে গত সপ্তাহেই চলে আসেন তিনি। এর পর শুক্রবার বিকেল নাগাদ তাঁকে খাবারের সঙ্গে ঘুমের ওষুধ মিশিয়ে দেওয়া হয় বলে অভিযোগ। খাবার খাওয়ার পর নিস্তেজ হয়ে পড়েন তিনি। এর পর স্ত্রী, প্রেমিক ও দুই ছেলে তাঁকে খাটের সঙ্গে নাইলনের দড়ি দিয়ে শক্ত করে বেঁধে মুখে সেলোটেপ জড়িয়ে রেখে খুনের চেষ্টা করা হয় বলে অভিযোগ। আক্রন্ত সুভাষ হাসপাতালে চিকিৎসাধীন। —নিজস্ব চিত্র। কারও কোনও সাড়াশব্দ না পেয়ে শনিবার দুপুর নাগাদ ওই ঘরে আসেন বাড়ির মালিক। তখনই তিনি পিছমোড়া করে বাঁধা অবস্থায় সুভাষকে পড়ে থাকতে দেখেন। তৎক্ষণাৎ প্রতিবেশীদের ডেকে এনে তাঁকে ঘর থেকে উদ্ধার করেন। নাইলনের দড়ির চাপে সুভাষের হাত ও পায়ের একাধিক জায়গায় ক্ষত তৈরি হয়। তাঁর হাত থেকে সোনার আংটি ছিনিয়ে নেওয়া হয় বলে অভিযোগ। পরে তাঁকে হাসপাতালে নিয়ে যাওয়া হয়। পরিস্থিতি বেগতিক দেখে এলাকা ছেড়ে পালিয়ে যান মিঠুর প্রেমিক। তবে সুভাষের স্ত্রী এবং দুই ছেলেকে আটকে রাখেন এলাকার বাসিন্দারা। খবর দেওয়া হয় ডায়মন্ড হারবার থানায়। পুলিশ এসে ৩ জনকে জিজ্ঞাসাবাদের জন্য আটক করে নিয়ে যায়। পলাতক প্রেমিকের খোঁজ চালাচ্ছে পুলিশ।