বিয়েবাড়িতে রসগোল্লা খাওয়া নিয়ে গোলমালের জেরে এক প্রৌঢ়কে পিটিয়ে খুনের অভিযোগ উঠল। ঘটনাটি উত্তরপ্রদেশের মইনপুরী জেলার। পিটিয়ে খুনের অভিযোগ উঠেছে ৪ যুবকের বিরুদ্ধে। তাঁরা অতিথি হিসাবে সেখানে গিয়েছিলেন। পুলিশ সূত্রে খবর, গত বৃহস্পতিবার রাতে বিকাপুর গ্রামে একটি বিয়েবাড়িতে খুনের অভিযোগ উঠেছে। নিহত ৫০ বছরের প্রৌঢ় রণবীর সিংহ হরিয়ানার বাসিন্দা। তিনি কনের আত্মীয় ছিলেন। অভিযোগ, একটি বালতিতে রসগোল্লা রাখা ছিল। সেখান থেকে রসগোল্লা খেতে এক অভিযুক্তকে বাধা দেন রাম কিশোর নামে রণবীরের এক আত্মীয়। তা নিয়েই গোলমালের সূত্রপাত। রণবীরকে লাঠি এবং লোহার রড দিয়ে মারধর করা হয় বলে অভিযোগ উঠেছে ৪ যুবকের বিরুদ্ধে। ঘটনাস্থলেই মৃত্যু হয় তাঁর। রাম কিশোরকেও মারধর করা হয় বলে অভিযোগ। তাঁকে স্থানীয় হাসপাতালে ভর্তি করানো হয়েছে। খবর পেয়ে ঘটনাস্থলে যায় পুলিশের একটি দল। রণবীরের দেহ উদ্ধার করে ময়নাতদন্তের জন্য পাঠানো হয়েছে। মইনপুরীর পুলিশ সুপার রাজেশ কুমার বলেছেন, ‘‘এই ঘটনায় মামলা রুজু করা হয়েছে। অভিযুক্ত রজত, অজয়, সত্যবান এবং ভরত পলাতক। তাঁদের খোঁজে তল্লাশি চালানো হচ্ছে।’’