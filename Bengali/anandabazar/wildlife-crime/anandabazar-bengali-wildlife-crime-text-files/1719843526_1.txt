পুরনো বছরকে বিদায় জানানোর দিনেই ঘটল ঘটনাটি। তাও আবার শহরের একেবারে প্রাণকেন্দ্রে। যেখানে বর্ষবরণের উদ্‌যাপনের জন্য করা হয়েছিল ঢালাও আয়োজন। সেই আমেজ নিতে লোকসমাগমও হয়েছিল বিস্তর। সেখানেই ৪১ বছরের এক ভবঘুরের সঙ্গে বচসা বাধে এক বছর কুড়ির তরুণের যা কয়েক মুহূর্ত পরেই ছুরির কোপ এবং ধারালো ব্লেডের আক্রমণে গিয়ে থামে। উদ্‌যাপনের আবহেই ওই মধ্যবয়সির বুকে পেটে এবং পিঠে যথেচ্ছ ছুরির কোপ বসান তরুণ। তার পর একটি ব্লেড দিয়ে চিরে দেন বুক এবং পিঠ। পুলিশ ঘটনাস্থলে পৌঁছনোর আগেই পালিয়ে যান ঘটনাস্থল ছেড়ে। ঘটনাটি ঘটেছে নিউ ইয়র্কের টাইমস স্কোয়ারে। ঘটনার ধরণ দেখে পুলিশের প্রাথমিক অনুমান, আক্রমণকারী যুবক মত্ত অবস্থায় ছিলেন। তবে বর্ষ বিদায়ের দিন উন্মত্ততার ধারা যে দেশকালের বেড়া মানে না, এই মানসিকতা যে পার্কস্ট্রিট থেকে পিকাডেলি সার্কাস হয়ে টাইমস স্কোয়ার পর্যন্ত একই, তা প্রমাণ করে দিল এই ঘটনা। শনিবার গুরুতর জখম ওই মধ্যবয়সিকে রক্তাক্ত অবস্থায় পড়ে থাকতে দেখা যায় ওই এলাকাতেই অপেক্ষমান একটি পুলিশের গাড়ির বনেটের উপর। রক্তে ভেসে যাচ্ছিল গাড়ির ওই অংশটি। পুলিশ তাঁকে উদ্ধার করে দ্রুত হাসপাতালে নিয়ে যায়। হাসপাতালে চিকিৎসাও শুরু হয় ওই ভবঘুরের। তবে তাঁর উপর হামলাকারীর নাগাল পাওয়া যায়নি। সিসিটিভি ফুটেজ দেখে পুলিশ শুধু জানতে পেরেছে, ওই তরুণের বয়স কুড়ি বছরের আশপাশে। তাঁর পরনে ছিল কালো রঙের জ্যাকেট ও কালো প্যান্ট এবং তিনি কৃষ্ণাঙ্গ। তবে তাঁর সঙ্গে ওই ভবঘুরে মধ্যবয়সির কী নিয়ে বচসা বেধেছিল, তা জানা যায়নি। তবে নিউ ইয়র্কের এক সংবাদ সংস্থা জানিয়েছে, ওই ভবঘুরে একজন পোড় খাওয়া অপরাধী, বিভিন্ন অপরাধে তাঁকে অন্তত ২৫ বার গ্রেফতার করা হয়েছে। তাঁর সঙ্গে ওই তরুণের বচসার কারণও কোনও গ্যাং সংক্রান্ত সমস্যা বলে দাবি করেছে ওই সংবাদ সংস্থাটি। অন্য একটি সংবাদ সংস্থা জানিয়েছে, ওই ভবঘুরে টাইমস স্কোয়ার সংলগ্ন সেভেন্থ অ্যাভিনিউয়ের ৪০ নম্বর স্ট্রিটে থাকছিলেন সম্প্রতি। পুলিশের ধারণা, এই দু’জনে পরস্পরের পরিচিতও হয়ে থাকতে পারেন। সিসিটিভি ফুটেজে দেখা গিয়েছে, দু’জনের বচসা বাড়তে বাড়তে চিৎকারের পর্যায়ে পৌঁছতে আচমকাই ওই তরুণ ছুরি বের করে কোপাতে শুরু করেন তাঁকে তার পর ব্লেড দিয়ে তাঁর বুকে এবং পিঠে আঘাতও করেন। গুরুতর জখম ওই ব্যক্তি আশঙ্কাজনক হলেও স্থিতিশীল বলে জানিয়েছে হাসপাতাল।