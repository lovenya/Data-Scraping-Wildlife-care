দু’মাস আগে ফুটপাত থেকে এক শিশুকন্যাকে কেউ তুলে নিয়ে গিয়েছিল বলে অভিযোগ উঠেছিল মার্কাস স্কোয়ার এলাকায়। ১৯ এপ্রিলের সেই ঘটনায় এখনও খোঁজ মেলেনি শিশুটির। এমন অপরাধের কিনারা করতে সিসি ক্যামেরার প্রয়োজনীয়তা কতটা জরুরি, তা হাড়ে হাড়ে টের পাচ্ছে পুলিশ। তাই এলাকা জুড়ে সিসি ক্যামেরা বসানোর সিদ্ধান্ত নিয়েছে জোড়াসাঁকো থানা। থানা এলাকার মার্কাস স্কোয়ার সংলগ্ন ঝুপড়িবাসী এক দম্পতি নিখত পারভিন এবং মহম্মদ ইরফানের এক বছর দু’মাসের শিশুকন্যাকে রাতে কেউ তুলে নিয়ে যায় বলে অভিযোগ ওঠে। পুলিশ এলাকা তন্নতন্ন করে খুঁজে প্রমাণ জোগা়ড় করার চেষ্টা করে। কিন্তু দু’জন প্রত্যক্ষদর্শীর বয়ান ছাড়া কোনও সূত্র পায়নি পুলিশ। তদন্তকারী অফিসারদের কথায়, এক জন পিছন থেকে আর অপর জন দূর থেকে এক ব্যক্তিকে কোলে শিশু নিয়ে এলাকা ছাড়তে দেখেছিলেন। কিন্তু ওই ব্যক্তিকে কেমন দেখতে, তা বলতে পারেননি তাঁরা। এক প্রত্যক্ষদর্শী জানিয়েছিলেন, ওই ব্যক্তির পরনে জিনসের প্যান্ট আর গেঞ্জি ছিল। এই সূত্র ধরে তদন্ত শুরু করার পরে পুলিশ এলাকার সিসি ক্যামেরার ফুটেজ খতিয়ে দেখার চেষ্টা করে। কিন্তু দেখা যায়, ঘটনাস্থল বা আশপাশে কোনও সিসি ক্যামেরাই নেই। পুলিশ সূত্রের খবর, এলাকায় একমাত্র মহাজাতি সদনের চারপাশে তাদের নিজস্ব সিসি ক্যামেরা রয়েছে। কিন্তু সেই ক্যামেরাগুলিতে ঘটনার সময়ে কোনও রেকর্ডিং ব্যবস্থা ছিল না। পুলিশের কথায়, জোড়াসাঁকো থানা এলাকার জাকারিয়া স্ট্রিটেও সিসি ক্যামেরা ছিল না। ২০১৭-র অক্টোবরে এক স্বর্ণ ব্যবসায়ী খুনের পরে পুলিশ সেখানে সিসি ক্যামেরা বসায়।