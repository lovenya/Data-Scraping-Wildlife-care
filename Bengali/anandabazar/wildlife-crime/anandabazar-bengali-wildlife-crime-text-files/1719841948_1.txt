মেট্রোয় যাতায়াতের পথে এক তরুণীকে উত্ত্যক্ত করা ছাড়াও তাঁকে যৌন নিগ্রহের অভিযোগে সোমবার গড়িয়া সংলগ্ন কবি নজরুল স্টেশনে অমিত দাস নামে বছর বিয়াল্লিশের এক ব্যক্তিকে আটক করে পুলিশের হাতে তুলে দিলেন মেট্রো কর্তৃপক্ষ। পরে ওই তরুণীর অভিযোগের ভিত্তিতে অমিতকে গ্রেফতার করে পাটুলি থানার পুলিশ। সে সোনারপুর থানা এলাকার বাসিন্দা। আজ, মঙ্গলবার ওই ব্যক্তিকে আদালতে তোলার কথা। মেট্রো সূত্রের খবর, গড়িয়ার কামডহরি পূর্বপাড়ার বাসিন্দা, বছর ছাব্বিশের এক তরুণী অমিতের বিরুদ্ধে তাদের কাছে অভিযোগ জানিয়েছিলেন। গত ২৮ ডিসেম্বর কবি নজরুল মেট্রো স্টেশনের সুপারের কাছে দায়ের করা ওই অভিযোগে তিনি জানান, প্রতিদিন সকালে ওই স্টেশন থেকে এসপ্লানেড যাওয়ার পথে এক ব্যক্তি তাঁকে অনুসরণ করছে। এমনকি, মেট্রোর কামরাতেও আপত্তিজনক ভাবে গা ঘেঁষে দাঁড়িয়ে তাঁর যৌন নিগ্রহ করেছে। তরুণীর কাছ থেকে ওই অভিযোগ পেয়ে সঙ্গে সঙ্গে তৎপর হয় মেট্রোর রেলরক্ষী বাহিনী। নিজস্ব গোয়েন্দা সূত্রকে কাজে লাগিয়ে সকালের দিকে অভিযোগকারিণীর যাতায়াতের সময়ে নজরদারি চালাতে শুরু করেন তাঁরা। এর পরে মেট্রোর কামরায় বসানো সিসি ক্যামেরার ফুটেজ থেকে অমিতকে চিহ্নিত করা হয়। এ দিন সকাল ৯টা নাগাদ অভিযোগকারিণী মেট্রোয় ওঠার সময়ে অমিত ফের তাঁর পিছু নেয়। ট্রেনের কামরায় ওঠার সময়ে সে তরুণীর যৌন নিগ্রহ করে বলেও অভিযোগ। তরুণী সেই ঘটনার প্রতিবাদ করতেই সঙ্গে সঙ্গে মেট্রো স্টেশনে কর্তব্যরত আরপিএফ কর্মীরা তাকে আটক করেন। সকালের ব্যস্ত সময়ে ঘটনার আকস্মিকতায় মেট্রোর নিয়মিত যাত্রীদের অনেকেই চমকে ওঠেন। বছর দুয়েক আগে মেট্রোর কামরায় মোবাইলে মহিলা সহযাত্রীর ছবি তোলার অভিযোগে এক যাত্রীকে গ্রেফতার করা হয়েছিল। রাতের মেট্রোর ওই ঘটনায় যাত্রীদের মধ্যে উদ্বেগ ছড়িয়েছিল। তবে এ দিন মেট্রোর আরপিএফ কর্মীরা যথেষ্ট তৎপরতা দেখান বলে খবর। রাণু সাবারিয়া নামে এক মহিলা আরপিএফ কর্মী অমিতকে চিহ্নিত করার ক্ষেত্রে গুরুত্বপূর্ণ ভূমিকা নেন বলে মেট্রো সূত্রে জানা গিয়েছে। এ প্রসঙ্গে জানতে চাওয়া হলে মেট্রোর মুখ্য জনসংযোগ আধিকারিক ইন্দ্রাণী বন্দ্যোপাধ্যায় বলেন, ‘‘অভিযোগ পাওয়ার পরে আরপিএফের নিজস্ব গোয়েন্দা সূত্র এ ব্যাপারে খুবই তৎপর হয়ে ওঠে। ট্রেনে নজরদারি চালিয়ে অভিযুক্তকে চিহ্নিত করা হয়।’’ এ দিন অভিযুক্ত অমিতকে জিজ্ঞাসাবাদ করে জানা যায়, সে সোনারপুর থানা এলাকার মালঞ্চের মহীনগরের বাসিন্দা। পরে মেট্রো কর্তৃপক্ষ ঘটনার কথা পাটুলি থানাকে জানালে পুলিশ বেলা সাড়ে ১১টা নাগাদ ওই স্টেশনে পৌঁছয়। অমিতকে গ্রেফতারের পাশাপাশি অভিযোগ খতিয়ে দেখে পুলিশ তার বিরুদ্ধে ইচ্ছের বিরুদ্ধে অনুসরণ, উত্ত্যক্ত করা এবং যৌন নিগ্রহের অভিযোগে মামলা দায়ের করেছে। তার এমন আচরণের কারণ জানতে ঘটনার তদন্ত শুরু করেছে পুলিশ।