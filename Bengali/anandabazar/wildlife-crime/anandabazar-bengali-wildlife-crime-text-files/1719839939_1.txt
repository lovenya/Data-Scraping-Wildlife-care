স্কুলের সামনে ময়লা ফেলার প্রতিবাদ করায় শিক্ষকদের মারধর করা হয়েছে বলে অভিযোগ উঠল। শনিবার সকালে ঘটনাটি ঘটেছে দক্ষিণ বন্দর থানা এলাকার হাইড রোডে। শিক্ষকদের তরফে স্থানীয় বাসিন্দা রবীন্দ্র সিংহ-সহ অজ্ঞাতপরিচয় কয়েক জন যুবকের বিরুদ্ধে অভিযোগ দায়ের করা হয়েছে। কিন্তু শনিবার রাত পর্যন্ত এই ঘটনায় কেউ গ্রেফতার হয়নি। পুলিশ জানায়, হাইড রোডের একটি প্রাথমিক স্কুলের নতুন ভবন তৈরি হচ্ছে। রবীন্দ্র সিংহ নামে এলাকার এক যুবক স্কুল কর্তৃপক্ষকে বলেছিলেন, পুরনো ভবনের সামনে পড়ে থাকা আবর্জনা সরিয়ে ফেলতে। স্কুলের এক শিক্ষকের অভিযোগ, ‘‘পুরসভাকে বারবার বলা সত্ত্বেও ওরা আবর্জনা সরায়নি। এ নিয়ে রবীন্দ্র কয়েক দিন ধরেই আমাদের হুমকি দিচ্ছিলেন। শনিবার দেখি, নতুন ভবনের সামনে আবর্জনা ফেলে গিয়েছেন রবীন্দ্র।  প্রতিবাদ করায় উনি কয়েক জন যুবককে নিয়ে এসে আমাদের মারধর করেন।’’ শিক্ষকেরা দক্ষিণ বন্দর থানায় অভিযোগ করেন। রবীন্দ্রকে একাধিক বার ফোন করা হলেও তিনি ধরেননি। এসএমএসের উত্তর দেননি। পুলিশের এক কর্তা বলেন, ‘‘তদন্ত চলছে।’’