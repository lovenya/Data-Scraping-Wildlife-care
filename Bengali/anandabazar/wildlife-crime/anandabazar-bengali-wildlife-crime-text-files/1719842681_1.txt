স্ত্রী এবং মেয়েকে বিষ খাইয়ে পালিয়ে যাওয়ার অভিযোগ উঠল এক ব্যক্তির বিরুদ্ধে। সোমবার মুম্বই-আমদাবাদ হাইওয়ের কাছে একটি হোটেলে এই ঘটনা ঘটেছে। অভিযুক্ত ব্যক্তির নাম রায়ান ব্র্যাকো। পুলিশ সূত্রে জানা গিয়েছে, ঘটনার পর ওই ব্যক্তির স্ত্রী বেঁচে গেলেও সাত বছর বয়সি মেয়ের মৃত্যু হয়েছে। পুলিশ জানিয়েছে, বয়স ৩৮ বছর বয়সি রায়ান মুম্বইয়ের একটি বেসরকারি সংস্থায় কাজ করতেন। তিনি স্ত্রী এবং মেয়েকে নিয়ে মুম্বইয়ের ভাসাইয়ে থাকতন। ২৭ মে তিনি তাঁর স্ত্রী পুনম এবং মেয়েকে নিয়ে কাশ্মীরার একটি হোটেলে থাকতে আসেন। সোমবার সকাল ১০টা নাগাদ হোটেলের কর্মচারীরা রায়ানকে হোটেল থেকে বেরিয়ে যেতে দেখেন। কিছু ক্ষণ পর এক জন মহিলার চিৎকার শুনতে পেয়ে হোটেলের কর্মচারীরা দরজা ভেঙে মা এবং মেয়েকে উদ্ধার করেন। কিন্তু তত ক্ষণে ওই নাবালিকার মৃত্যু হয়েছে। কাশ্মীরা থানার পুলিশ আধিকারিক সঞ্জয় হাজারে জানিয়েছেন, মহিলাকে এক বেসরকারি হাসপাতালে ভর্তি করা হয়েছে। অভিযুক্ত স্বামী এখনও পলাতক। ওই ব্যক্তি বর্তমানে আর্থিক অভাব অনটনের মধ্যে দিয়ে যাচ্ছিলেন বলেও প্রাথমিক ভাবে অনুমান করা হচ্ছে। আর সেই কারণেই তিনি এই কাণ্ড ঘটিয়েছেন কি না তা-ও খতিয়ে দেখতে শুরু করেছে পুলিশ। পুলিশ আরও জানিয়েছে, ওই হোটেলে থাকতে আসার আগে অভিযুক্ত রায়ান তাঁর পরিবারকে নিয়ে অন্য একটি হোটেলে উঠেছিলেন। তবে সেখানে ১৫ হাজার টাকার বিল না মিটিয়েই তাঁরা সেখান থেকে চলে যান। অভিযুক্তের খোঁজ পেতে পুলিশ ইতিমধ্যেই আশেপাশের সিসি টিভি ফুটেজ খতিয়ে দেখছে। ওই নাবালিকার মৃতদেহ ময়নাতদন্তের জন্য পাঠানো হয়েছে বলেও পুলিশ জানিয়েছে। সবচেয়ে আগে সব খবর, ঠিক খবর, প্রতি মুহূর্তে। ফলো করুন আমাদের Google News, Twitter এবং Instagram পেজ।