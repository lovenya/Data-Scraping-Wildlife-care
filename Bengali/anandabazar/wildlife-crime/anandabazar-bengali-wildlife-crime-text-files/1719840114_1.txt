রাস্তা দিয়ে প্রাণপণে দৌড়চ্ছে এক যুবক। চিৎকার করতে করতে তার পিছনে ছুটছেন খাকি পোশাক পরা আর এক যুবক। প্রথম যুবক পালাচ্ছে বুঝতে পেরে ছুটতে শুরু করলেন কিছু উৎসাহী মানুষও। শেষে খাকি পোশাকের যুবক ধরে ফেললেন প্রথম যুবককে। শনিবার দুপুরে এমনই দৃশ্য দেখা গেল হাওড়া জেলা হাসপাতালের সামনে, ঋষি বঙ্কিমচন্দ্র রোডে। পুলিশ জানায়, যে যুবক পালাচ্ছিল সে এক জন কুখ্যাত ডাকাত। নাম শেখ আকবর। যিনি দৌড়ে তাকে ধরে ফেলেন তিনি হাওড়া সিটি পুলিশের কর্মী শঙ্কর প্রসাদ। পুলিশ জানায়, একটি ডাকাতির ঘটনায় গোলাবাড়ি থানা এলাকা থেকে ধরা পড়েছিল বছর কুড়ির আকবর আর শেখ শাহবাজ নামে দু’জন। এ দিন দুপুরে হাওড়া কোর্ট লক-আপে তোলার আগে তাদের হাওড়া জেলা হাসপাতালে নিয়ে আসা হয় মেডিক্যাল পরীক্ষার জন্য। সঙ্গে চার জন পুলিশ থাকা সত্ত্বেও শেখ আকবর নজর এড়িয়ে হাসপাতালের জরুরি বিভাগ থেকে পালানোর চেষ্টা করে। দুই পুলিশকর্মী আকবরকে ধাওয়া করেন। পুলিশ জানায়, ওই সময়ে হাসপাতালের গেটের সামনে দাঁড়িয়ে ছিলেন শঙ্কর প্রসাদ। ঘটনাটি বুঝতে পেরে তিনিও পলাতক আসামিকে ধরার জন্য দৌড়তে শুরু করেন। পরে আকবরকে ধরেও ফেলেন। ধৃতকে ফের তুলে দেওয়া হয় গোলাবাড়ি থানার পুলিশের হাতে। পুলিশ পাহারা সত্ত্বেও সে কী ভাবে হাসপাতাল থেকে পালাতে পারল, পুলিশ তা তদন্ত করে দেখছে।