এক যুবককে অপহরণ করে খুন করার অভিযোগ উঠল মাওবাদীদের বিরুদ্ধে। ঘটনাটি ঘটেছে ছত্তীসগঢ়ের বিজাপুর জেলায়। রবিবার সকালে আওয়াপল্লি-জাগরগুন্ডা রাস্তা থেকে যুবকের দেহ উদ্ধার করা হয়েছে। পুলিশ সূত্রে খবর, নিহত যুবকের নাম সঞ্জয় তাতি। তারেম থানা এলাকার বাসিন্দা তিনি। মৃতের পাশ থেকে মাওবাদী আন্দোলন সংক্রান্ত একটি চিঠি উদ্ধার করা হয়েছে। শনিবার রাতে ১০ জন মাওবাদী ওই যুবককে অপহরণ করেছিলেন বলে অভিযোগ। বিজাপুরের পুলিশ সুপার অঞ্জনেয় বর্ষনি বলেছেন, ‘‘প্রাথমিক তদন্তে মনে করা হচ্ছে, মাওবাদীরাই খুন করেছে। তদন্ত চালানো হচ্ছে। বস্তারের এই প্রত্যন্ত এলাকায় যুবক সম্পর্কে বিস্তারিত তথ্য জোগাড় করা কঠিন।’’ কী কারণে ওই যুবককে খুন করা হল, তা এখনও স্পষ্ট নয়। ২০২২ সালের নভেম্বর মাসে বিজাপুরে ৪ মাওবাদীকে খতম করে নিরাপত্তা বাহিনী। সেই ঘটনার বদলা নিতেই যুবককে অপহরণ করে খুন কি না, খতিয়ে দেখছে পুলিশ।