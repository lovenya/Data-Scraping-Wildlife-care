মদ্যপানের প্রতিবাদ করায় এক মহিলাকে কাটারি দিয়ে কোপানোর অভিযোগ দায়ের হল আমহার্স্ট স্ট্রিট থানায়। শনিবার রাতের এই ঘটনায় মদন রায় নামে এক ব্যক্তিকে গ্রেফতার করেছে পুলিশ। তাঁর বিরুদ্ধে ভারতীয় দণ্ডবিধির ৩২৪ (ধারালো অস্ত্র দিয়ে আঘাত করা) এবং ৫০৬ (ভীতি প্রদর্শন) ধারায় মামলা রুজু করা হয়েছে। রবিবার ধৃতকে আদালতে তোলা হলে আগামী ৫ এপ্রিল পর্যন্ত পুলিশ হেফাজতে রাখার নির্দেশ দিয়েছেন বিচারক। পুলিশ সূত্রের খবর, বৌবাজারের ডাক্তার জগদ্বন্ধু লেনের বাসিন্দা সঞ্জীব রায় নামে এক ব্যক্তি তাঁর স্ত্রীকে কোপানোর ওই অভিযোগ দায়ের করেছেন। তাঁর দাবি, কয়েক দিন আগে স্ত্রী এবং ছেলেকে নিয়ে আমহার্স্ট স্ট্রিটের সুবলচন্দ্র লেনে বোনের বাড়িতে বেড়াতে এসেছিলেন তিনি। সেখানে প্রতিদিন তাঁদের দেখে বোনের ভাসুর মদন গালিগালাজ করতেন বলে অভিযোগ। সন্ধ্যার পরে মত্ত অবস্থায় বাড়ি ফিরলে মদনের সেই গালিগালাজ আরও বাড়ত বলে পুলিশকে জানিয়েছেন সঞ্জীব। শনিবার দুপুরেও মত্ত অবস্থায় বাড়ি ফিরে মদন সঞ্জীবের বোনকে মারধর করতে যান বলে অভিযোগ। আরও অভিযোগ, বাধা দিতে গেলে সঞ্জীবদেরও মারধর করা হয়। সঞ্জীবের স্ত্রী সামনে পড়ে গেলে কাটারি দিয়ে কোপানো হয় তাঁকে। ঘাড়ে এবং দুই হাতে জখম নিয়ে ওই মহিলাকে কলকাতা মেডিক্যাল কলেজ হাসপাতালে ভর্তি করা হয়। সঞ্জীব এ দিন বলেন, ‘‘রোজই ভাসুর মত্ত অবস্থায় বাড়ি ফিরে ঝামেলা করেন বলে আমাদের কাছে অভিযোগ করত বোন। বিয়ে দেওয়ার সময়ে সমস্যাটা বুঝিনি।’’ মদনের আত্মীয়দের অবশ্য দাবি, বাড়ির ছেলে রাগের মাথায় এমন করে ফেলেছে। আর এক আত্মীয়ের প্রশ্ন, ‘‘ওদের পারিবারিক ঝামেলার মধ্যে বৌমার দাদা ঢুকল কেন?’’ দিল্লি দখলের লড়াই, লোকসভা নির্বাচন ২০১৯