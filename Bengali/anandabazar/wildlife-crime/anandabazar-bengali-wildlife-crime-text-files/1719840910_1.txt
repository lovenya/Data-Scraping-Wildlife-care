একসঙ্গে তিন সন্তানকে শ্বাসরোধ করে খুন করার অভিযোগে ২২ বছরের এক তরুণীকে গ্রেফতার করল পুলিশ। জেরায় সে অপরাধ স্বীকার করেছে বলে জানা গিয়েছে। তবে খুনের কারণ নিয়ে এখনও ধন্দে পুলিশ। মার্কিন যুক্তরাষ্ট্রের অ্যারিজোনার ফিনিক্স শহরে সোমবার রাতে এমনই ঘটনা ঘটেছে। ওই তরুণীর নাম রেচেল হেনরি বলে জানা গিয়েছে। নিজের দুই মেয়ে এবং এক ছেলেকে সে খুন করেছে বলে অভিযোগ, যাদের বয়স যথাক্রমে ৭ মাস, ১ বছর এবং ৩ বছর। স্থানীয় সংবাদমাধ্যম সূত্রে জানা গিয়েছে, সম্প্রতি ওকলাহোমা থেকে ফিনিক্সে এসে ওঠে রেচেল। সেখানে একটি বাড়ির নীচের তলা ভাড়া নেয় সে। বাড়িওয়ালা এবং এক আত্মীয়ের উপস্থিতিতে সোমবার রাতে ওই বাড়িতেই তিন সন্তানকে এক এক করে খুন করে। আরও পড়ুন: দোকানদার নেই, এখানে জিনিস নিন, টাকা রেখে যান নিজেই​ পুলিশকে দেওয়া বয়ানে রেচেল জানিয়েছে, বাড়িওয়ালা এবং রাতে খাওয়া-দাওয়ার পর প্রথমে বড় মেয়ের নাক ও মুখ চেপে ধরে সে। তিন বছরের ছেলে তাকে বাধা দেওয়ার চেষ্টা করে। কিন্তু মেয়ের ছটফটানি বন্ধ না হওয়া পর্যন্ত হাত সরায়নি সে। তার পর শোওয়ার ঘরের মেঝেয় ফেলে ছেলের উপর চেপে বসে। ছেলে হাত-পা ছুড়তে শুরু করলে, ঘুমপাড়ানি গান গেয়ে তাকে খুন করে সে। এর পর সাত মাসের মেয়েকে প্রথমে বোতলে করে দুধ খাওয়ায়। তার পর গান গাইতে গাইতে তাকেও শ্বাসরোধ করে খুন করে। বাড়িতে উপস্থিত বাকি দুই সদস্য যাতে টের না পায়, তার জন্য খুনের পর নিথর দেহগুলি সোফায় এমন ভাবে শুইয়ে দেয় সে, যাতে মনে হয় তারা ঘুমোচ্ছে। আরও পড়ুন: কাশ্মীর প্রশ্নে নিরাপত্তা পরিষদে কোণঠাসা চিন, ভারতের পাশে ফ্রান্স কিন্তু গভীর রাতে বাচ্চাগুলিকে ওই ভাবে শুয়ে থাকতে দেখে সন্দেহ হয় ওই আত্মীয়ের। তিনিই পুলিশকে খবর দেন। তারা এসে শিশুগুলিকে মৃত বলে ঘোষণা করে। ওই আত্মীয়কে জিজ্ঞাসাবাদ করে পুলিশ জানতে পারে, রেচেল মাদকাসক্ত। নিয়মিত মেথাম্ফেটামাইন সেবন করে সে। তার পরেই রেচেলকে হেফাজতে নেয় পুলিশ। জেরা শুরু হতেই সে অপরাধ স্বীকার করে বলে জানিয়েছেন ফিনিক্সের পুলিশ সার্জেন্ট মার্সিডিজ ফরচুন। তবে খুনের কারণ এখনও জানা যায়নি।