হরিয়ানার প্রাক্তন মন্ত্রী মাঙ্গে রাম রাঠির পুত্রের অস্বাভাবিক মৃত্যুর ঘটনা ঘিরে চাঞ্চল্য ছড়াল। বিষ খেয়ে আত্মঘাতী হয়েছেন ৫৫ বছরের জগদীশ রাঠি। এমন অভিযোগই উঠেছে। আত্মহত্যায় প্ররোচনা দেওয়ার অভিযোগে ৬ জনের বিরুদ্ধে অভিযোগ দায়ের করা হয়েছে। অভিযুক্তদের মধ্যে রয়েছেন ইন্ডিয়ান ন্যাশনাল লোক দলের (আইএনএলডি) প্রধান নাফে সিংহ রাঠি। পুলিশ সূত্রে খবর, গত বুধবার সন্ধ্যায় জগদীশ আত্মঘাতী হন। ঝাজ্জরের পুলিশ সুপার ওয়াসিম আক্রম জানিয়েছেন, আত্মহত্যায় প্ররোচনা দেওয়ার অভিযোগে ৬ জনের বিরুদ্ধে মামলা রুজু করা হয়েছে। এই ঘটনা প্রসঙ্গে এখনও প্রতিক্রিয়া পাওয়া যায়নি নাফে সিংহ রাঠির। পুলিশ সুপার বলেছেন, ‘‘ময়নাতদন্তের পরই প্রাক্তন মন্ত্রীর পুত্রের মৃত্যুর কারণ সম্পর্কে নিশ্চিত হওয়া যাবে। প্রাথমিক ভাবে মনে করা হচ্ছে, বিষ খেয়ে আত্মঘাতী হয়েছেন তিনি।’’ সম্পত্তি নিয়ে জগদীশকে কয়েক জন হেনস্থা করছিলেন বলে অভিযোগ করেছে তাঁর পরিবার। এর জেরে মানসিক ভাবে চাপে ছিলেন তিনি। গত ২৬ ডিসেম্বর একটি অডিয়ো ক্লিপ প্রকাশ্যে আসে। ওই ক্লিপে জগদীশ জানান যে, তাঁকে হেনস্থা করা হচ্ছে। তাঁর যদি কিছু হয়, তা হলে দায়ী থাকবেন অভিযুক্তরা। যদিও ওই অডিয়ো ক্লিপের সত্যতা যাচাই করেনি আনন্দবাজার অনলাইন। অডিয়ো ক্লিপ প্রকাশ্যে আসার পর জগদীশকে অভিযোগ দায়েরের কথা বলেছিল পুলিশ। কিন্তু সেই সময় অভিযোগ দায়ের করেননি তিনি। এই প্রতিবেদন লেখা পর্যন্ত এই ঘটনায় কাউকে গ্রেফতার করা হয়নি।