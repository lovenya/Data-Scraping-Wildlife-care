ডাকাতির উদ্দেশ্যে জড় হওয়া ৬ দুষ্কৃতীকে হাতেনাতে পাকড়াও করল নরেন্দ্রপুর থানার পুলিশ। গোপন সূত্রে খবর পেয়ে শনিবার গভীর রাতে গড়িয়ার সন্ধ্যা বাজারের হানা দেয় পুলিশ। সেখান থেকেই তাদের গ্রেফতার করা হয়। পুলিশ জানিয়েছে, ধৃতদের মধ্যে ৫ জন নরেন্দ্রপুর থানা এলাকার বাসিন্দা এবং ১ জন সোনারপুর থানা এলাকার বাসিন্দা। তাদের কাছ থেকে ধারালো অস্ত্র, লোহার রড কাটার যন্ত্র এবং  রুপোর গহনা উদ্ধার হয়েছে। রবিবার ধৃতদের বারুইপুর মহকুমা আদালতে পেশ করা হলে পুলিশ হেফাজতের নির্দেশ দেন বিচারক। পুলিশ সূত্রে জানা গিয়েছে, বেশ কয়েক দিন ধরে এলাকায় দুষ্কৃতীদের একটি ছোট দল লুঠপাট চালাচ্ছিল। নরেন্দ্রপুর থানা এলাকার বেশ কয়েকটি জায়গায় এই ধরনের অভিযোগ ওঠায় তৎপর হয়ে ওঠে পুলিশ। শনিবার গড়িয়ার কাছ থেকে দুষ্কৃতী দলটিকে হাতেনাতে ধরার পর তাদেরকে সঙ্গে নিয়ে রাতভর সন্ধ্যাবাজার, খুড়িগাছি ও মিশন পল্লি এলাকায় তল্লাশি চালিয়ে ৬৫টি মোবাইল ফোন, দুটি ট্যাব এবং একটি ল্যাপটপ উদ্ধার করে পুলিশ। দুষ্কৃতীদের একটি স্কুটি থেকেও অনেক রুপোর গহনাও উদ্ধার হয়। পুলিশ জানিয়েছে ধৃত ৬ জনের বিরুদ্ধে কলকাতা এবং জেলার থানাগুলিতে বিভিন্ন অপরাধমূলক কাজকর্মের অভিযোগ রয়েছে।