লাতিন আমেরিকান জাতিগোষ্ঠীর মানুষ হওয়ায় ১৪ বছরের এক কিশোরীকে গাড়ির নীচে পিষে ফেলতে চেয়েছিল এক মার্কিন মহিলা। এমনটাই দাবি পুলিশের। জেরায় নিজের অপরাধ কবুলও করেছে বছর বিয়াল্লিশের নিকোল মারিয়া পোল ফ্রাঙ্কলিন। চলতি মাসের শুরুতেই লোওয়া প্রদেশে জিপের ধাক্কায় জখম হয়েছিল বছর চোদ্দোর মেক্সিকান কিশোরী নাতালিয়া মিরান্ডা। গাড়ির চালক হঠাৎই দিক পরিবর্তন করে সজোরে ধাক্কা মারে তাকে। সপ্তাহখানেক স্কুলে যেতে পারেনি সে। সেই গাড়িরই চালক ছিল নিকোল। শুক্রবার ক্লাইভ পুলিশের প্রধান মাইকেল ভেনেমা জানিয়েছেন, জেরায় নিকোল স্বীকার করেছে, জাতিগত কারণেই ওই কিশোরীকে ইচ্ছাকৃত ভাবে ধাক্কা দিয়েছিল সে। তার পরেই ওই চালকের বিরুদ্ধে বিদ্বেষমূলক অপরাধের আওতায় খুনের চেষ্টার মামলা রুজু করার আর্জি জানিয়েছেন স্থানীয় আইনজীবীরা। পুলিশ জানিয়েছে, ৯ ডিসেম্বরের ওই ঘটনায় অপরাধ স্বীকারের পরে লাতিন আমেরিকা-জাত ব্যক্তিদের সম্পর্কে একাধিক অশালীন মন্তব্যও করে নিকোল। পুলিশ প্রধান জানিয়েছেন, নিকোলের স্বীকারোক্তিতে এটা স্পষ্ট যে, বর্ণবিদ্বেষের জন্যেই সে ইচ্ছাকৃত ভাবে এমনটা ঘটিয়েছে। কড়া ভাষায় এর প্রতিবাদও জানিয়েছেন তিনি। ভেনেমার মন্তব্য, ‘‘আমাদের সমাজে বর্ণবিদ্বেষী আচরণের কোনও স্থান নেই।’’ আক্রান্ত পরিবারের পাশে দাড়িয়ে সুবিচার নিশ্চিত করারও আশ্বাস দিয়েছেন ভেনেমা। দুর্ঘটনার পরের দিনই নাতালিয়া এক সাক্ষাৎকারে জানায়, ওই দিনের ঘটনা তার কাছে দুঃস্বপ্নের মতো। সে বলে, ‘‘আমি বাস্কেটবল খেলতে যাচ্ছিলাম। হঠাৎই একটা গাড়ি সজোরে ধেয়ে এল আমার দিকে। তার পর... জ্ঞান ফিরতে দেখি বরফের উপরে পড়ে রয়েছি। এটা আমার প্রাপ্য ছিল না,’’ বলতে বলতে ঘাড় নাড়ে সে। ওই দিনের সমস্ত ঘটনা ভুলতে চায় বলেও জানিয়েছে মিরান্ডা। কথা বলার সময়ে তার চোখেমুখে ছিল আতঙ্কের রেশ। মুখের উপরে আঁচড় ও কালশিটের দাগও ছিল স্পষ্ট। সম্প্রতি স্কুলে ফিরেছে ওই কিশোরী। ভেনেমা জানান, ইচ্ছাকৃত ভাবেই মিরান্ডাকে ধাক্কা মারা হয়েছে, জানতে পেরে উদ্বেগে তার পরিবার। নিরাপত্তার খাতিরে গোপনীয়তা বজায় রাখতে চান তাঁরা। তার পরেই পুলিশ প্রধানকে জিজ্ঞাসা করা হয়, ‘‘ঘাতক মহিলার স্বীকারোক্তিতে আপনি চমকে যাননি?’’ ভেনেমার উত্তর, ‘‘চমকেছি বললে কম বলা হয়!’’ তিনি জানান, ৩৫ বছর ধরে আইনশৃঙ্খলা সামলাচ্ছেন। অধিকাংশ ক্ষেত্রেই দুর্ঘটনার পরে ঘটনাস্থল ছেড়ে পালানোর প্রবণতা থাকে চালকের। আক্রান্তের কী অবস্থা, কেউই পরোয়া করেন না। কিন্তু এ বারের অভিজ্ঞতা একেবারেই আলাদা। ওই দিনের ঘটনার ঘণ্টাখানেকের মধ্যেই গ্রেফতার করা হয়েছিল নিকোলকে। তবে মেয়েটিকে ধাক্কা দেওয়ার জন্য নয়। স্থানীয় একটি সংবাদমাধ্যম জানিয়েছে, ওই দিনই ওয়েস্ট ডা ময়েন গ্যাস স্টেশনে যাওয়ার পথে দু’জনের সঙ্গে বচসায় জড়িয়ে পড়ে নিকোল। সেখানেও বর্ণবিদ্বেষী মন্তব্য করে সে। তার পরেই গ্রেফতার করা হয় নিকোলকে। জেলে থাকার সময়েই কিশোরীকে ধাক্কা-মারা তার গাড়িটিকে এবং সেই সূত্রে তাকে চিহ্নিত করে পুলিশ। জেলের রেকর্ড থেকে দেখা যাচ্ছে, অতীতেও হামলা, চুরি, প্রকাশ্যে মদ্যপান-সহ বিভিন্ন অপরাধে জেল খেটেছে সে। আইনজীবীদের একাংশ জানিয়েছেন, ২০১৬ সালে ডোনাল্ড ট্রাম্প মার্কিন প্রেসিডেন্ট হওয়ার পর থেকে বিদ্বেষমূলক অপরাধ বেড়েছে। কাউন্সিল অন আমেরিকান-ইসলামিক রিলেশনস-এর ডিরেক্টর ইব্রাহিম হুপার এই ঘটনার নিন্দা করে, প্রশাসনকে কঠোর পদক্ষেপ করার আর্জি জানিয়েছেন। সাম্প্রতিক কালে লাতিনো সম্প্রদায় যে ভাবে একের পর এক হামলার মুখে পড়েছে, তাতেও উদ্বেগ প্রকাশ করেছেন হুপার। নভেম্বরেই মিলওয়াকিতে এক লাতিন আমেরিকানের উপরে অ্যাসিড হামলা চালায় ৬১ বছরের এক ব্যক্তি। হামলার পরে তার মন্তব্য ছিল, ‘‘কেন এসেছ আমাদের দেশে?’’ তার বিরুদ্ধেও বিদ্বেষমূলক অপরাধের ধারায় মামলা রুজু করা হয়েছিল।