রাতপথে চলন্ত গাড়িতে এক তরুণীর যৌন হেনস্থা করার অভিযোগ  উঠল তাঁরই বান্ধবীর বন্ধুদের বিরুদ্ধে। মঙ্গলবার রাতের ওই ঘটনার অভিযোগ পেতেই যাদবপুর থানার পুলিশ তদন্ত শুরু করেছে। তবে বুধবার পর্যন্ত অভিযুক্তদের খোঁজ মেলেনি। যদিও লেক থানা এলাকা থেকে বুধবার গাড়িটি বাজেয়াপ্ত করা হয়েছে। এই ঘটনায় রাতের শহরে মহিলাদের নিরাপত্তা নিয়ে প্রশ্ন উঠেছে। যদিও পুলিশের দাবি, ওই তরুণী চলন্ত গাড়ি থেকে চিৎকার করে বা অন্য ভাবে দৃষ্টি আকর্ষণ করেননি। অভিযোগ পাওয়ার সঙ্গে সঙ্গেই তা গুরুত্ব দিয়ে দেখা হচ্ছে। পুলিশ সূত্রের খবর, অভিযোগকারিণীর বাড়ি দক্ষিণ ২৪ পরগনার মহেশতলায়। দক্ষিণ কলকাতার একটি কাফেতে কাজ করেন তিনি। পাশাপাশি, একুশ বছরের ওই তরুণী ইভেন্ট ম্যানেজমেন্টের কাজও করেন। পুলিশের কাছে তরুণী জানান, মঙ্গলবার রাতে যাদবপুর থানা এলাকার বিক্রমগড়ে এক বান্ধবীর জন্মদিনের পার্টিতে গিয়েছিলেন তিনি। সেখানে ওই বান্ধবীর প্রেমিক এবং প্রেমিকের দুই বন্ধু ছিলেন। রাত সাড়ে ন’টা নাগাদ পার্টি থেকে বেরিয়ে গাড়িতে ওঠেন তাঁরা। সামনে ছিলেন বান্ধবী ও তাঁর প্রেমিক। পিছনে বাঁ দিকে জানলার পাশে অভিযোগকারিণী বসেন। তাঁর পাশে অন্য দুই যুবক। আরও পড়ুন: ফের বাড়ল আয়কর রিটার্নের সময়, ১০ জানুয়ারি পর্যন্ত, জানাল অর্থ মন্ত্রক ওই তরুণীর অভিযোগ, গাড়ির মধ্যেই অসভ্য আচরণ করেন দুই যুবক। যৌন হেনস্থা করে তাঁকে মাদক খাওয়ানোর চেষ্টা করা হয় বলেও দাবি। ওই যুবকেরা তাঁর অপরিচিত বলে দাবি করছেন তরুণী। পুলিশ জানাচ্ছে, বিক্রমগড় থেকে লেক গার্ডেন্স,  রুবি মোড়, কসবা, ময়দান, ধর্মতলা হয়ে ল্যান্সডাউন ও মিন্টো পার্কে ঘোরে গাড়িটি। পুলিশকে তরুণী জানিয়েছেন, এ দিক–ও দিক ঘোরার সময়ে গাড়ি থামাতে বললেও শোনা হয়নি। তাই গাড়ি থেকেই তরুণী তাঁর খিদিরপুরের বন্ধুদের বিষয়টি জানান। এমনকি, নিজের জিপিএস অবস্থান পাঠিয়ে দেন তাঁদের। মিন্টো পার্কের কাছে ওই বন্ধুরা এলে তরুণীকে গাড়ি থেকে নামিয়ে দেওয়া হয় বলে দাবি। আরও পড়ুন: সৌম্যেন্দুর অপরাধ কী? ‘ন্যায়বিচার’ চেয়ে মমতাকে চিঠি মধ্যম অধিকারীর তরুণী বন্ধুদের নিয়ে ভবানীপুর থানায় যান। পুলিশ সব শুনে  বুঝতে পারে ঘটনাটি ঘটেছে যাদবপুরে। সেখানকার অফিসার ওই তরুণীকে নিয়ে যাদবপুর থানায় যান। রাতেই যাদবপুর থানায় গাড়ির সঙ্গীদের বিরুদ্ধে অভিযোগ দায়ের করেন তরুণী। মোবাইল ও সিসি ক্যামেরার সূত্র ধরে অভিযুক্তদের চিহ্নিত করার চেষ্টা চলছে। যে বান্ধবীর জন্মদিনে তরুণী গিয়েছিলেন, তাঁর সঙ্গে কাজের সূত্রে পরিচয় বলে জেনেছে পুলিশ। তদন্তে জানা গিয়েছে, বিক্রমগড়ের ওই ভাড়া বাড়িটি অভিযোগকারিণীর বান্ধবী ভাড়া নেন। সেখানে নিয়মিত পার্টি চলত। সেই রাতে আর কোন কোন গাড়ি সেখানে এসেছিল, তাও জানার চেষ্টা করছেন তদন্তকারীরা।