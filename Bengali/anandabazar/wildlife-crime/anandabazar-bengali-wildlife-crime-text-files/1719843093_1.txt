বিদেশ থেকে ভারতে পাচারের সময় প্রচুর পরিমাণে মাদক বাজেয়াপ্ত করল ‘ডিরেক্টরেট অফ রেভিনিউ ইন্টেলিজেন্স’ (ডিআরআই)। মুম্বইয়ের এয়ার কার্গো কমপ্লেক্স থেকে ১.৯ কেজি মাদক ট্যাবলেট উদ্ধার করা হয়েছে। যার বাজারমূল্য ১৫ কোটি টাকারও বেশি। সংবাদ সংস্থা সূত্রে খবর, গত ২০ অক্টোবর মুম্বইয়ের এয়ার কার্গো কমপ্লেক্সে একটি পার্সেল দেখতে পান ডিআরআই আধিকারিকরা। ‘ইন্টারন্যাশনাল ক্যুরিয়র পার্সেলে’র মাধ্যমে মাদক পাচার করা হচ্ছিল বলে অভিযোগ। পার্সেলটি মুম্বইয়ের নালাসোপারার উদ্দেশে নিয়ে যাওয়া হচ্ছিল। পার্সেলটি সন্দেহজনক হওয়ায় তা তল্লাশি করতেই তাতে মাদক পাওয়া যায় বলে জানিয়েছে আবগারি দফতর। ডিআরআই আধিকারিকরা জানিয়েছেন, পলিথিনের প্যাকেটে মাদক ট্যাবলেটগুলি রাখা ছিল। এই ঘটনায় নাইজেরিয়ার নাগরিক-সহ তিন জনকে গ্রেফতার করা হয়েছে। পার্সেলটি প্রথমে নিতে এসে ধরা পড়েন  এক ব্যক্তি। তাঁকে জেরা করে এই চক্রে জড়িত আরও এক ব্যক্তির হদিস পাওয়া যায়। পরে তাঁকেও গ্রেফতার করা হয়। এর পর পার্সেলটি নিতে এসে ধরা পড়েন নাইজেরিয়ার এক নাগরিক। পার্সেলটি তাঁরই ছিল বলে জানিয়েছে ডিআরআই। এই ঘটনার তদন্ত শুরু করা হয়েছে।