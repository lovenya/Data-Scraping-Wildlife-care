বিশ্ব জুড়ে সাইবার হানার কবল থেকে বাঁচতে এ বার আগাম সতর্কতা ভারতের গাড়ি ও টেলিকম শিল্পে। ফরাসি বহুজাতিক গাড়ি সংস্থা রেনো-র চেন্নাইয়ের কারখানায় শনিবার সাইবার হানার সাময়িক প্রভাব পড়ে বলে খবর সংশ্লিষ্ট সূত্রের। যদিও এ নিয়ে রবিবার বিশদে কিছু জানা যায়নি। তবে এই পরিস্থিতিতে দেশের গাড়ি শিল্পের একাংশ আগাম সতর্কতা নিচ্ছে। একই পথে হাঁটছে বেশ কিছু টেলিকম পরিষেবা সংস্থা। কারণ, দু’টি ক্ষেত্রই তথ্যপ্রযুক্তির উপর ভাল রকম নির্ভরশীল। প্রসঙ্গত, শনিবার সাইবার হানার প্রকোপে রেনো বেশ কিছু কারখানায় উৎপাদন বন্ধ রাখতে বাধ্য হয় বলে সংশ্লিষ্ট সূত্রের খবর। তবে স্বাভাবিক পরিস্থিতি শীঘ্রই ফিরবে বলে তাদের মুখপাত্রের দাবি। অন্য দিকে হোন্ডা কার্‌স ইন্ডিয়ার এক মুখপাত্র রবিবার জানান, যে-সব কর্মীর কাছে অফিসের ল্যাপটপ আছে, অফিসের ইন্টারনেট পরিষেবা ছাড়া অন্য কোনও নেট সংযোগ তাতে ব্যবহারের ক্ষেত্রে নিষেধাজ্ঞা জারি করা হয়েছে। অজানা কোনও ই-মেল বার্তা খুলতে ও তার সঙ্গে যুক্ত থাকা ‘অ্যাটাচমেন্ট’ বা ফাইল খুলতেও বারণ করেছে সংস্থা। তিনি অবশ্য বলেন, ‘‘আমাদের সংস্থায় এখনও এই হানার কোনও প্রভাব পড়েনি।’’ দেশের বৃহত্তম গাড়ি সংস্থা মারুতি-সুজুকি এই হানাদারদের কবলে না-পড়লেও জানিয়েছে, তাদের তথ্যপ্রযুক্তির কাঠামো খুবই শক্তিশালী। অজানা কোনও ই-মেল বা লিঙ্ক না-খোলার জন্য নিয়মিত কর্মীদের সতর্কবার্তাও পাঠানো হয়। এখন এ ধরনের ম্যালওয়্যারের হানা রুখতে প্রতিরোধমূলক ব্যবস্থা আরও জোরদার করা হচ্ছে। গাড়ি তৈরি থেকে শুরু করে তা বিক্রি পর্যন্ত গোটা প্রক্রিয়ারই একটা বড় অংশ তথ্যপ্রযুক্তি নির্ভর। স্বাভাবিক ভাবেই সেখানে এ ধরনের বড়স়ড় সাইবার হানা হলে সামগ্রিক ভাবে কোনও না-কোনও স্তরে প্রভাব পড়ার সম্ভাবনা থাকেই। আশঙ্কা করা হচ্ছে বিশ্ব জুড়ে রেনো-র দু’একটি কারখানায় সাময়িক প্রভাব পড়েছে, যদিও সংস্থাটির দাবি, শীঘ্রই পরিস্থিতি স্বাভাবিক হয়ে যাবে। প্রসঙ্গত, চেন্নাইয়ের কারখানাটি রেনো এবং জাপানি বহুজাতিক নিসানের গাঁটছড়ায় তৈরি। উভয় সংস্থাই সেখানে গাড়ি তৈরি করে। নিসানের এক মুখপাত্র অবশ্য জানান, তাঁদের উপর সাইবার হানার কোনও

প্রভাব পড়েনি। গাড়ির মতোই টেলিকম শিল্পও তথ্যপ্রযুক্তির উপর বেশি রকম নির্ভরশীল। ভোডাফোন জানিয়েছে, তারা তাদের কাজকর্ম সুরক্ষিত রাখতে উপযুক্ত ব্যবস্থা নিয়েছে। গোটা পরিস্থিতির উপর নিয়মিত নজরও রাখছে সংস্থা। একই ভাবে আইডিয়া ও এয়ারটেল জানিয়েছে, তারা

এখনও বিপন্মুক্ত রয়েছে।