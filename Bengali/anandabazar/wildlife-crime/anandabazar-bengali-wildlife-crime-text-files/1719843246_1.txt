সরকারি ফ্ল্যাট পাইয়ে দেওয়ার প্রতিশ্রুতি দিয়ে ঘুষ দেওয়ার অভিযোগ উঠেছিল তেলঙ্গানার এক মন্ত্রীর প্রাক্তন ব্যক্তিগত সচিবের ছেলের বিরুদ্ধে। অভিযোগ, আর্থিক দুর্নীতিতে নাম জড়ানোয় আত্মঘাতী হয়েছেন তিনি। সোমবার এক আত্মীয়ের বাড়ি থেকে তাঁর ঝুলন্ত দেহ পাওয়া যায়। হায়দরাবাদের এই ঘটনার তদন্তে নেমেছে গাচিবাওলি থানার পুলিশ। পুলিশ সূত্রে খবর, মৃতের নাম অক্ষয় কুমার (২৩)। সোমবার কোন্দাপুর এলাকায় এক আত্মীয়ের বাড়িতে সিলিং ফ্যান থেকে গলায় ফাঁস জড়ানো অবস্থায় তাঁর দেহ উদ্ধার করা হয়েছে। অক্ষয়ের বাবা দেবেন্দ্র কুমার এককালে রাজ্যের মন্ত্রী শ্রীনিবাস গৌড়ার ব্যক্তিগত সচিব হিসাবে কাজ করতেন। গাচিবাওলি থানার ইনস্পেক্টর জি সুরেশ সংবাদমাধ্যমে জানিয়েছেন, মাস দুয়েক আগে অক্ষয়ের বিরুদ্ধে ঘুষ নেওয়ার অভিযোগে থানায় নালিশ জমা পড়েছিল। অভিযোগ, রাজ্য সরকারের একটি প্রকল্পের আওতায় দু’কামরার সরকারি ফ্ল্যাট বরাদ্দ করার বদলে ঘুষ নিয়েছিলেন তিনি। সোমবার কোন্দাপুরে বোনের বাড়িতে বেড়াতে গিয়ে অক্ষয় আত্মহত্যা করেন বলে দাবি। যদিও ওই অভিযোগের এত দিন পর অক্ষয় কেন ‘আত্মঘাতী’ হলেন, তা নিয়ে প্রশ্ন উঠছে। তাঁর দেহ ময়নাতদন্তের জন্য পাঠানো হয়েছে বলে জানিয়েছে পুলিশ।