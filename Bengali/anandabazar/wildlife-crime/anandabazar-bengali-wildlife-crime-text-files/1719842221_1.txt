বছর দেড়েক আগে মারধরের একটি ঘটনায় প্রতিবেশীর বিরুদ্ধে দায়ের হয়েছিল অভিযোগ। বর্তমানে সেই মামলা তুলে নেওয়ার জন্য হুমকি দিয়েও কাজ না হওয়ায় অভিযোগকারিণী মহিলা ও তাঁর মেয়ের উপরে ব্লেড নিয়ে হামলা চালানোর অভিযোগ উঠল। শুধু তা-ই নয়, মা ও মেয়েকে কেরোসিন ঢেলে পুড়িয়ে মারার চেষ্টা হয়েছে বলেও অভিযোগ। রবিবার, নরেন্দ্রপুর থানার কামরাবাদের উত্তরপাড়ার ঘটনা। পুলিশ ও স্থানীয় সূত্রের খবর, বছর দেড়েক আগে ওই এলাকায় বাড়ি করে বসবাস শুরু করেন অরুণ ঘোষ ও তাঁর স্ত্রী সোমা। অভিযোগ, এলাকায় নবাগত ওই পরিবারের থেকে সেখানে ‘থাকতে দেওয়ার জন্য’ টাকা দাবি করে একটি প্রতিবেশী পরিবার। তাদের সঙ্গে ছিল কয়েক জন বহিরাগতও। টাকা না মেলায় ওই দম্পতিকে মারধর করা হয় বলে অভিযোগ। ওই ঘটনায় গুরুতর জখম হন সোমাদেবী। মাস তিনেক হাসপাতালে ছিলেন। বাড়ি ফেরার পর থেকে সোমাকে বার বার শাসানি দেওয়া হচ্ছিল বলে অভিযোগ। সোমাদেবীর দাবি, রবিবার সন্ধ্যায় ওই প্রতিবেশী পরিবারের কয়েক জন তাঁদের বাড়িতে চড়াও হয়। অরুণবাবু তখন বাড়িতে ছিলেন না। সোমাদেবীর অভিযোগ, তাঁকে ও তাঁর মেয়ে স্নেহাকে মারধর করা হয়। ব্লেডের আঘাতে সোমাদেবীর হাত-পায়ের একাধিক জায়গায় কেটে যায়। তাঁদের গায়ে কেরোসিন ছিটিয়ে আগুন ধরিয়ে দেওয়ার চেষ্টা করা হয়েছিল বলেও অভিযোগ। অন্য কয়েক জন প্রতিবেশী ছুটে এসে সোমাদেবী ও স্নেহাকে উদ্ধার করেন। ওই রাতেই নরেন্দ্রপুর থানায় অভিযোগ দায়ের করা হয়। সুভাষগ্রাম গ্রামীণ হাসপাতালে মা ও মায়ের চিকিৎসা হয়েছে বলে জানায় পুলিশ। তাঁদের শারীরিক অবস্থা স্থিতিশীল। সোমাদেবীর অভিযোগের ভিত্তিতে রজনী নস্কর ও বিশ্বজিৎ নস্কর নামে দু’জনকে ধরা হয়েছে বলে নরেন্দ্রপুর থানা সূত্রের খবর। সোমবার বিকেলে আক্রান্ত পরিবারের বাড়িতে আসেন রাজ্য মহিলা কমিশনের চেয়ারপার্সন লীনা গঙ্গোপাধ্যায়। তিনি ওই পরিবার ও তদন্তকারী অফিসারদের সঙ্গে কথা বলেন। এই ঘটনায় পুলিশকে আইনানুগ ব্যবস্থা নিতে বলেন লীনাদেবী।