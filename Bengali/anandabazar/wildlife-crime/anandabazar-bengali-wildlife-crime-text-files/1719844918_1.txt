প্রকাশ্যে গুলি চালিয়ে গ্রেফতার হল এক ব্যক্তি। শনিবার রাতে নরেন্দ্রপুরের দাসপাড়া এলাকার সুকান্ত পার্কে একটি ফাস্ট ফুডের দোকানের সামনে ওই ঘটনা ঘটে। পুলিশ ও স্থানীয় সূত্রের খবর, ওই দোকানে রোল কিনতে এসেছিল এক ব্যক্তি। সেখানে অন্য এক জনের সঙ্গে বচসা হয় তার। বচসার জেরে হঠাৎই পিস্তল বার করে শূন্যে গুলি চালায় ওই ক্রেতা। গুলিটি গিয়ে লাগে দোকানের জানলায়। ঘটনায় কেউ জখম না হলেও এলাকায় আতঙ্ক ছড়ায়। রাতেই অভিযুক্তকে গ্রেফতার করে পুলিশ। পুলিশ জানিয়েছে, ধৃতের নাম সুবল ভক্ত। তার বাড়ি কলকাতার আনন্দপুর থানার পঞ্চান্ন গ্রাম এলাকায়। সুকান্ত পার্ক এলাকায় মুরগির ব্যবসা করে সে। সুবলের দোকানের কাছেই ওই ফাস্ট ফুডের দোকানটি। পুলিশের দাবি, মত্ত অবস্থায় গুলি চালায় অভিযুক্ত। পুলিশ সূত্রের খবর, সেভেন এমএম পিস্তল থেকে গুলি চালিয়েছিল সুবল। তাকে গ্রেফতারের পরে পিস্তলটি উদ্ধার করা হয়েছে। মিলেছে একটি তাজা কার্তুজ ও একটি কার্তুজের খোলও। কেন অভিযুক্ত সঙ্গে পিস্তল রেখেছিল, কোথা থেকে সে ওই পিস্তল পেল— সে সব খতিয়ে দেখছে পুলিশ।