পরকীয়ায় জড়িয়েছিলেন স্বামী। এ নিয়ে দীর্ঘ দিন ধরে অশান্তি চলছিল পরিবারে। তার পর ছক কষে স্বামীকে খুনের অভিযোগ উঠল স্ত্রীর বিরুদ্ধে। আর এই গোটা কাজে নাকি প্রৌঢ়া সাহায্য নিয়েছেন মেয়ে এবং জামাইয়ের। চাঞ্চল্যকর এই ঘটনাটি ঘটেছে মুর্শিদাবাদের ভগবানগোলা এলাকায়। ঘটনার তদন্ত শুরু করেছে পুলিশ। স্থানীয় সূত্রে খবর, বৃহস্পতিবার সন্ধ্যায় ভগবানগোলা থানার কুচগিরিয়া স্কুল মোড় এলাকায় এক বছর ৫৭-এর ব্যক্তির রহস্যমৃত্যু হয়। মৃতের নাম আফাজুদ্দিন শেখ। তাঁকে শ্বাসরোধ করে মারার পর যৌনাঙ্গ কেটে নেওয়া হয় বলে অভিযোগ। মৃতের দেহ মেলে বাড়িতেই। ওই ঘটনায় অভিযুক্ত চার জনকে স্থানীয়রা ঘরের মধ্যে আটকে রেখেছিলেন। পরে ভগবানগোলা থানার পুলিশ তাঁদের গ্রেফতার করে। ধৃতেরা হলেন সাবেকুর নাহার, যিনি মৃতের স্ত্রী। এ ছাড়া আফাজুদ্দিনের মেয়ে গোলাপী বিবি এবং বীণা বিবিকেও পাকড়াও করেছে পুলিশ। গ্রেফতার হয়েছেন জামাই মুজিবর শেখও। প্রাথমিক ভাবে পুলিশ মনে করছে স্বামীকে খুন করতে দুই মেয়ে এবং জামাইয়ের সাহায্য নিয়েছিলেন সাবেকুর। বিবাহ-বহির্ভূত সম্পর্কের কারণেই এই অপরাধের ঘটনা ঘটেছে বলে মনে করছেন তদন্তকারীরা। যদিও খুনের নেপথ্যে আরও কোনও কারণ আছে কি না খতিয়ে দেখা হচ্ছে। শুক্রবার ধৃতদের স্বাস্থ্যপরীক্ষার পর লালবাগ মহকুমা আদালতে পেশ করা হয় বলে পুলিশ সূত্রে খবর।