শহরের বুকে উদ্ধার চিতাবাঘের চামড়া। ঘটনায় গ্রেফতার করা হয়েছে দু’জনকে। সোমবার টালিগঞ্জ এলাকার একটি বাড়িতে অভিযান চালিয়ে পূর্ণবয়স্ক চিতাবাঘের চামড়া উদ্ধার করেছে কেন্দ্রীয় বন্যপ্রাণ অপরাধ দমন শাখা (ডব্লিউসিসিবি) এবং রাজ্য বন দফতরের যৌথ বাহিনী। ডব্লিউসিসিবি-র পূর্বাঞ্চলীয় অধিকর্তা অগ্নি মিত্র জানিয়েছেন, নির্দিষ্ট খবরের ভিত্তিতে টালিগঞ্জ আইটিআই-এর কাছে অভিযান চালিয়ে শঙ্কর মাহাতো এবং পিন্টু মাহাতো নামে দু’জনকে গ্রেফতার করা হয়। ধৃতেরা হরিদেবপুর এলাকার বাসিন্দা। সম্পর্কে দাদা-ভাই। অগ্নি এ দিন বলেন, ‘‘খবর এসেছিল, ধৃত দু’জন একটি চিতাবাঘের চামড়া বিক্রির উদ্দেশ্যে এনেছে। ক্রেতা সেজে ওদের সঙ্গে যোগাযোগ করা হয়। এ দিন দুপুরে টালিগঞ্জ আইটিআই-এর সামনে ওদের আসতে বলা হয়েছিল। আমাদের এবং পশ্চিমবঙ্গ বন দফতরের বন্যপ্রাণ অপরাধ দমন শাখার তদন্তকারীরা রাস্তা থেকেই চিতাবাঘের চামড়া সমেত দু’জনকে গ্রেফতার করেন। বাজেয়াপ্ত করা হয় ধৃতদের মোটরবাইক।’’ আরও পড়ুন: পৌঁছয়নি শুভেচ্ছা, বাইডেনের জয় এখনও মানতে নারাজ চিন রাজ্য বন দফতর সূত্রের খবর, শঙ্কর এবং পিন্টুর বিরুদ্ধে বন্যপ্রাণ সংরক্ষণ আইনে মামলা রুজু করা হয়েছে। সল্টলেকে রাজ্য বন দফতরের বন্যপ্রাণ অপরাধ দমন শাখার দফতরে তাদের জেরা করা হচ্ছে। তারা কোথা থেকে চিতাবাঘের চামড়াটি পেল, জানার চেষ্টা করছেন তদন্তকারীরা। ধৃতদের সঙ্গে আন্তঃরাজ্য বন্যপ্রাণ পাচারচক্রের যোগাযোগ থাকতে পারে বলে প্রাথমিক ভাবে সন্দেহ করা হচ্ছে। আরও পড়ুন: বিহারে জল্পনা তেজস্বীকে ঘিরে, ‘চোরাশিকার’ রুখতে সক্রিয় কংগ্রেস