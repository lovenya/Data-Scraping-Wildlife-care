প্রতিহিংসা থেকে এক যুবককে ধারাল অস্ত্র দিয়ে কুপিয়ে খুনের অভিযোগ উঠল। শনিবার রাতে ঘটনাটি ঘটেছে কাটোয়ার চন্দ্রপুর বাসস্ট্যান্ড এলাকায়। পুলিশ জানায়, মৃতের নাম প্রবীর মণ্ডল (৩২)। তাঁর বাড়ি মন্তেশ্বরের পাকুড়মুড়ি গ্রামে। পুলিশ রাতেই অভিযুক্ত বিধান বাগকে গ্রেফতার করেছে। পুলিশ ও স্থানীয় সূত্রে জানা গিয়েছে, মন্তেশ্বরের বাঘাসন অঞ্চলের পাকুড়মুড়ি গ্রামে স্ত্রী ও এক ছেলেকে নিয়ে প্রবীরের সংসার। কলকাতায় এক বেসরকারি সংস্থায় কর্মরত ছিলেন। শনিবার রাত আটটা নাগাদ প্রবীর চন্দ্রপুর বাসস্ট্যান্ডে নেমে বাড়ি ফিরছিলেন। প্রতিদিনের মতো মেঠো পথ দিয়ে হেঁটে ফেরার সময় রাতের অন্ধকারে বিধান বাগ ধারাল অস্ত্র নিয়ে পিছন থেকে আক্রমণ করে বলে অভিযোগ। এলোপাথাড়ি আঘাতে গুরুতর জখম হন প্রবীর। স্থানীয় বাসিন্দারা রক্তাক্ত অবস্থায় দেখে কাটোয়া থানায় খবর দেন। রাতেই পুলিশ তাঁকে উদ্ধার করে কাটোয়া মহকুমা হাসপাতালে ভর্তি করায়। রবিবার সেখানেই ময়না-তদন্ত হয়। এ দিন কাটোয়া মহকুমা আদালতে উপস্থিত করার সময় বিধানকে খুনের ব্যাপারে জিজ্ঞাসা করা হলে প্রথমে নিরুত্তর ছিল। পুলিশ জানায়, আদালতে অভিযুক্ত দাবি করেছে তাঁর স্ত্রীর সঙ্গে প্রবীরের বিবাহ বর্হিভূত সম্পর্ক ছিল। এই নিয়ে পারিবারে অশান্তি লেগে থাকত। গত দুর্গাপুজোর সময় স্ত্রী আত্মহত্যা করে। সংসার ভেঙে যাওয়ার প্রতিহিংসায় বিধান এমন পথ নিয়েছে বলে দাবি। অস্ত্র দিয়ে খুনের বিষয়ে মুখে কিছু না বললেও অভিযুক্ত মাথা নেড়ে সায় দিয়েছে বলেও দাবি পুলিশের। প্রাথমিক তদন্তের পরে পুলিশ জানিয়েছে, ধৃতের স্ত্রী-র সঙ্গে মৃতের বিবাহ বহির্ভূত সম্পর্ক ছিল বলে অনুমান। তার জেরে আবার স্ত্রীর অপমৃত্যু হলে প্রতিহিংসা থেকে 
এই ঘটনা বলে সন্দেহ। কাটোয়া মহকুমা আদালতে সওয়াল-জবাবের পরে বিচারক ৭ দিনের পুলিশ হেফাজতের নির্দেশ দেন। পুলিশ জানিয়েছে, হেফাজতে নিয়ে সব দিক খতিয়ে দেখা হচ্ছে।