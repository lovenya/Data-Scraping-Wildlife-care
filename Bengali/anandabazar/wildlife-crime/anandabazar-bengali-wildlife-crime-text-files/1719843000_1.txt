পুজোর কেনাকাটি করতে গিয়ে তিন লক্ষ টাকার সোনার গয়না খোয়ালেন বধূ। চুরির অভিযোগে চাঞ্চল্য থানায় লিখিত অভিযোগ করলেন তিনি। সোমবার ঘটনাটি ঘটেছে জলপাইগুড়ি ধূপগুড়ি থানায়। পুজোর কেনাকাটা করবেন বলে সোমবার দুপুরে বাড়ি থেকে বেরিয়েছিলেন ধূপগুড়ির গাদং এলাকার বাসিন্দা বীণা সরকার। কেনাকাটির ফাঁকে পুরনো গয়না ঠিক করবেন বলে একটি সোনার দোকানে যান তিনি। সেখান থেকে আবার ধূপগুড়ি কাপড়পট্টিতে যান বীণা। কেনাকাটা শেষে টাকা দিতে গিয়ে মাথায় বাজ পড়ে। দেখেন সোনার গয়না-সহ পুরো ব্যাগটিই উধাও! এর পর বিভিন্ন দোকানে খোঁজাখুঁজি করেন। যে দোকানে গয়না সারাতে গিয়েছিলেন, সেখানেও ছুটে যান। কিন্তু কোথাও পাননি গয়নার থলেটি। পরে ধূপগুড়ি থানায় লিখিত অভিযোগ দায়ের করেছেন তিনি। অভিযোগের ভিত্তিতে তদন্ত শুরু করেছে পুলিশ। বীণার কথায়, ‘‘আমি সোনার দোকান থেকে বেরিয়ে ধূপগুড়ি থানা রোড সংলগ্ন একটা কাপড়ের দোকানে কেনাকাটা করি। সেখানে টাকা দেওয়ার সময় দেখি আমার সোনার গয়নার ব্যাগটি নেই। কিন্তু ওই ব্যাগটি কাঁধের ব্যাগটির মধ্যেই রেখেছিলাম।’’ তাঁর অনুমান রাস্তাতেই কেউ গয়নার ব্যাগটি চুরি করেছে। তিনি বুঝতে পারেননি। তদন্তে নেমে পুলিশ জানাচ্ছে, শহরের অধিকাংশ দোকানে সিসিটিভি ক্যামেরা নেই। ফলে তদন্ত করতে গিয়ে সমস্যার সম্মুখীন হতে হচ্ছে তাদের। তবে দুষ্কৃতীর খোঁজ চলছে।