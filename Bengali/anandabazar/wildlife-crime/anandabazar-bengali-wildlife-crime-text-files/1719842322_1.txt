ভরসন্ধ্যায় ময়দান এলাকায় শূন্যে গুলি চালানোর অভিযোগ উঠল দুই মোটরবাইকআরোহীর বিরুদ্ধে। অভিযোগ, রবিবার রেড রোড এলাকায় মোটরবাইকে করে এসে শূন্যে গুলি চালান দু’জন। যদিও এই ঘটনায় কেউ হতাহত হননি বলে পুলিশ সূত্রে খবর। তবে অভিযুক্তরা এখনও অধরা। ঘটনার তদন্তে নেমে ওই বাইকআরোহীদের খোঁজ চালাচ্ছে পুলিশ। তবে পঞ্চমীর দিনে খাস কলকাতার বুকে এই ঘটনায় স্বাভাবিক ভাবেই প্রশ্নের মুখে পুলিশের ভূমিকা।


পুলিশ সূত্রে খবর, রবিবার সন্ধ্যায় ঘটনার সময় রেড রোডে ওয়েস্ট বেঙ্গল বাস্কেটবল অ্যাসোসিয়েশন-এর তাঁবুর সামনে কয়েক জনকে প্রশিক্ষণ দিচ্ছিলেন সেই সংস্থার এক প্রশিক্ষক। সে সময় দু’জন অজ্ঞাতপরিচয় ব্যক্তি মোটরবাইকে করে ওই প্রশিক্ষকের কাছে এসে বাস্কেটবল খেলা শিখতে চান বলে জানান। সে বিষয়ে কথাবার্তাও বলতে চান বলে জানিয়েছিলেন তাঁরা। আচমকাই শূন্যে গুলি ছোড়েন ওই বাইকআরোহীরা। এর পর সেখান থেকে চম্পট দেন। যদিও গুলিচালনায় কেউ হতাহত হননি। এই ঘটনার তদন্তে নেমেছে ময়দান থানার পুলিশ। অভিযুক্তদের খোঁজে এলাকায় তল্লাশিও শুরু হয়েছে। কী কারণে তাঁরা শূন্যে গুলি চালালেন, তা খতিয়ে দেখা হচ্ছে বলে পুলিশ সূত্রে খবর।