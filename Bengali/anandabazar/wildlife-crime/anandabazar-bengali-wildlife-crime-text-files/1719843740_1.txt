একত্রবাস বা লিভ-ইন সঙ্গীর অ্যাসিড হামলায় মৃত্যু হল ৫৪ বছরের প্রৌঢ়ার। দু’সপ্তাহের বেশি সময় ধরে হাসপাতালে চিকিৎসাধীন ছিলেন তিনি। তাঁর শরীরের ৫০ শতাংশ পুড়ে গিয়েছিল। ঘটনাটি মুম্বইয়ের। পুলিশ জানিয়েছে, অভিযুক্তের নাম মহেশ পূজারি, বয়স ৬২ বছর। এক মহিলার সঙ্গে তিনি গত ২৫ বছর ধরে লিভ-ইন সম্পর্কে ছিলেন। একসঙ্গেই থাকতেন তাঁরা। কিন্তু সম্প্রতি তাঁদের মধ্যে ঝগড়া হয়েছিল। তার জেরেই সঙ্গীর গায়ে অ্যাসিড ছুড়ে মারেন অভিযুক্ত। বৃদ্ধকে গত মাসেই গ্রেফতার করেছে পুলিশ। তাঁর বিরুদ্ধে ভারতীয় দণ্ডবিধির ৩০২-সহ একাধিক ধারায় মামলা দায়ের হয়েছে। মুম্বই পুলিশের তরফে জানানো হয়েছে, ঝামেলার কারণে গত কয়েক দিন ধরে আর একসঙ্গে থাকছিলেন না মহেশ এবং তাঁর সঙ্গী মহিলা। অথচ, গত ২৫ বছর ধরে ওই মহিলার বাড়িতেই একসঙ্গে থাকছিলেন দু’জন। সম্প্রতি মহেশকে তাঁর বাড়ি ছেড়ে চলে যেতে বলেন সঙ্গী। বাড়ি ছেড়ে যাওয়ার জন্য চাপ দিতে থাকেন। ফলে বাধ্য হয়ে ভাড়া বাড়িতে থাকতে হচ্ছিল মহেশকে। এর পরেই অ্যাসিড নিয়ে সঙ্গীকে আক্রমণ করেন বৃদ্ধ। শরীরে ৫০ শতাংশ পোড়া ঘা নিয়ে হাসপাতালে ভর্তি হয়েছিলেন মহিলা। দু’সপ্তাহ ধরে লড়াই করার পর বৃহস্পতিবার তাঁর মৃত্যু হয়েছে। ধৃতকে জিজ্ঞাসাবাদের মাধ্যমে এই সংক্রান্ত আরও তথ্য জানার চেষ্টা করছে পুলিশ।