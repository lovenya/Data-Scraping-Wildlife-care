এ যেন এক গেছোদাদার গল্প! কখনও হ্যাকারের অবস্থান দেখাচ্ছে ভবানীপুর, কখনও আবার বীরভূম। কখনও সে ভেসে থাকছে ইন্টারনেটের ‘সাদা’ জগতে, কখনও হারিয়ে যাচ্ছে নেট দুনিয়ার আঁধারে। আইসিএসই বোর্ডের ওয়েবসাইটে পুনর্মূল্যায়নের আবেদন জানাতে গিয়ে সম্প্রতি হ্যাকারদের খপ্পরে পড়েছে এক স্কুলছাত্র। সেই ঘটনায় এমনই তথ্য জানতে পারছেন সাইবার বিশেষজ্ঞেরা। বিষয়টি নিয়ে সোমবার রাতে ব্যারাকপুর কমিশনারেটে অভিযোগ দায়ের করেন ছাত্রের বাবা বিশ্বজিৎ বর্ধন। কিন্তু তদন্তে এখনও তেমন অগ্রগতির খবর নেই। বুধবারও তদন্তকারীদের সঙ্গে দেখা করেছেন তিনি। পুলিশ সূত্রের খবর, ঘটনাটি প্রযুক্তিগত দিক থেকে জটিল। তাই তাড়াহুড়ো করতে নারাজ তারা। মে মাসে কলকাতার একটি স্কুল থেকে আইসিএসই পাশ করে রুদ্রাশিস বর্ধন নামে ওই ছাত্র। পরীক্ষার ফলে সন্তুষ্ট না হওয়ায় সে ১৫ মে আইসিএসই-র ওয়েবসাইটে পুনর্মূল্যায়নের আবেদন জানায়। তার পর থেকে নম্বর বা়ড়ানো হয়েছে বলে রুদ্রাশিসের কাছে একাধিক ই-মেল এলেও নির্দিষ্ট ভাবে কিছু জানানো হয়নি। সন্দেহ হওয়ায় বিশ্বজিৎবাবু পুলিশে যোগাযোগ করেন। তার পর থেকে তাঁর ই-মেল থেকে ছেলের কাছে হুমকি যেতে থাকে। সোমবার রাতের পরে অবশ্য নতুন কোনও হুমকি আসেনি বলেই জানা গিয়েছে। বিষয়টি নিয়ে সাইবার বিশেষজ্ঞ বিভাস চট্টোপাধ্যায়ের সঙ্গেও পরামর্শ করেছেন বিশ্বজিৎবাবু। বিভাসবাবু জানান, হ্যাকারদের ই-মেল ঘেঁটে কয়েকটি ইন্টারনেট প্রোটোকল (আইপি) অ্যাড্রেস মিলেছে। দেখা যাচ্ছে, কোনওটির অবস্থান ভবানীপুরে, কোনওটির বীরভূমে। একটি বেসরকারি টেলিকম সংস্থার পরিষেবা ব্যবহার করা হচ্ছে। বিভাসবাবুর মতে, সেগুলির তথ্য তদন্তকারী অফিসার চেষ্টা করলে বার করতে পারবেন। কিন্তু কখনও কখনও হ্যাকারেরা ‘ডার্ক ওয়েব’ (নেট দুনিয়ার অন্ধকার জগত) ব্যবহার করেছে। সাইবার অপরাধ বিশেষজ্ঞদের মতে, এই আঁধার জগতে হ্যাকারদের পরিচয় খোঁজা দুষ্কর। এটা অপরাধীদের স্বর্গরাজ্য। আঁধার দুনিয়ার জাল কেটে এক কিশোরকে হ্যাকারদের থেকে পুলিশ বাঁচাতে পারবে কি? সেটাই এখন প্রশ্ন।