ট্র্যাফিক পুলিশকে রাস্তায় একা পেয়ে সর্বস্ব লুট করে নেওয়ার অভিযোগ দুষ্কৃতীদের বিরুদ্ধে। অভিযোগ, পুলিশকর্মীকে ধারালো অস্ত্রের আঘাতে আহত করা হয়। তার পর তাঁর কাছ থেকে টাকা এবং এটিএম কার্ড, মোবাইল ফোন ছিনিয়ে নেওয়া হয়। ঘটনাটি দিল্লির সিগ্‌নেচার ব্রিজ এলাকার। গত ২৯ মার্চ রাতে সেই পথেই কাজের পর বাড়ি ফিরছিলেন মোহিত। তিনি নিকটবর্তী এলাকায় ট্র্যাফিক সামলানোর দায়িত্বে ছিলেন। অভিযোগ, ফেরার পথে তাঁকে একা পেয়ে ঘিরে ধরেন কয়েক জন দুষ্কৃতী। ধারালো অস্ত্রের কোপ মারা হয় মোহিতের শরীরে। তার পর তাঁর কাছ থেকে মোবাইল ফোন এবং টাকার ব্যাগ ছিনিয়ে নেওয়া হয়। ওই ব্যাগে ৬ হাজার নগদ টাকা ছিল বলে জানিয়েছেন আক্রান্ত মোহিত। এ ছাড়া ছিল এটিএম কার্ড, পরিচয়পত্র ও অন্যান্য গুরুত্বপূর্ণ নথি। সবই খোয়া যায় সেই রাতে। অভিযোগ, মোহিতের মোবাইল ফোন ব্যবহার করে ই-ওয়ালেটের মাধ্যমে ব্যাঙ্ক থেকে ৬৩ হাজার টাকা তুলে নেন দুষ্কৃতীরা। মোহিতের অভিযোগের ভিত্তিতে ঘটনার তদন্তে নামে দিল্লি পুলিশ। তাঁরা তিন জনকে এই ঘটনার সঙ্গে জড়িত থাকার অভিযোগে গ্রেফতার করেছে। ধৃতেরা হলেন আরিফ, আবিদ এবং অনুপ। আরিফ এবং আবিদ মোহিতের মোবাইল ফোনটি অনুপের কাছে বিক্রি করেছিলেন। তাঁদের কাছে তল্লাশি চালিয়ে মোট ৬টি মোবাইল ফোন, ৪টি এটিএম কার্ড এবং নগদ ৬০ হাজার টাকা উদ্ধার করা হয়েছে। পুলিশ জানিয়েছে, অনুপই ওই দুষ্কৃতীদলের মূল পাণ্ডা। তিনি রাজধানীর একাধিক এলাকায় ছিনতাইবাজের কারবার চালান। অন্ধকার ফাঁকা রাস্তায় একা কেউ গেলেই তাঁকে নিশানা করে এই দল। ধৃতদের জিজ্ঞাসাবাদ করে এ বিষয়ে আরও তথ্য সংগ্রহ করা হচ্ছে।