আমেরিকায় ফের হেট ক্রাইমের শিকার হলেন ভারতীয় বংশোদ্ভূত এক মহিলা। দেশ ছেড়ে চলে যেতে বলা হয় তাঁকেও। সম্প্রতি ঘটনাটি ঘটেছে নিউ ইয়র্কের ম্যানহাটনে। নিউ ইয়র্কে সাম্প্রতিক হেট ক্রাইমের ঘটনাবলি নিয়ে আয়োজিত এক অনুষ্ঠানে শনিবার নিজের সেই অভিজ্ঞতার কথা শোনালেন রাজপ্রীত হেয়ার। তিনি এক জন শিখ-আমেরিকান। রাজপ্রীত জানান, কিছু দিন আগে বন্ধুর জন্মদিনের পার্টিতে যাওয়ার জন্য ম্যানহাটন থেকে সাবওয়ে ট্রেনে ওঠেন তিনি। এক সহযাত্রী আচমকাই তাঁর দিকে এগিয়ে আসেন। ওই ব্যক্তিকে দেখেই বোঝা যাচ্ছিল তিনি অত্যন্ত উত্তেজিত। হঠাৎই রাজপ্রীতের দিকে আঙুল দেখিয়ে তিনি বলতে শুরু করেন, ‘‘তুমি তো এ দেশের নয়। লেবাননে ফিরে যাও।’’ কোনও উত্তর খুঁজে পাননি রাজপ্রীত। ওই সময়টা ট্রেনের দেওয়ালের সঙ্গে প্রায় সেঁধিয়ে গিয়েছিলেন। মনে হচ্ছিল, তাঁকে বোধহয় এখনই লেবাননে পাঠিয়ে দেবেন ওই সহযাত্রী। কিন্তু কেন তাঁকে লেবাননে চলে যেতে বলছেন তা বুঝতে কিছুটা সময় লাগে তাঁর। কিছু পরে ওই ব্যক্তি ট্রেন থেকে নেমে পড়লে দু’-এক জন সহযাত্রী এগিয়ে এসে তাঁকে ভরসা যোগান। তাঁর পিঠে হাত রেখে আশ্বস্ত করেন যে ভয়ের কিছু নেই। তাঁদেরই এক জন আবার একটি সাবওয়ে স্টেশনে নিযুক্ত পুলিশকর্মীকে ঘটনাটি সবিস্তার জানান। আরও পড়ুন: চিনের প্রাচীর, বার্লিন প্রাচীর পারেনি! ট্রাম্পের প্রাচীরও কি পারবে?