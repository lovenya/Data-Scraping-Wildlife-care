এক বালকের গলাকাটা মৃতদেহ উদ্ধারকে ঘিরে চাঞ্চল্য ছড়াল মুর্শিদাবাদ জেলার ফরাক্কায়। রবিবার সকালে জিগরির লিচুবাগান থেকে পাওয়া যায় নিখোঁজ বালকের দেহ। পুলিশ সূত্রে জানা গিয়েছে, বালকের নাম রামিজ সেখ। বয়স ১৪ বছর। তার বাড়ি ফরাক্কার জিগরি মোড়। পারিবারিক সূত্রে খবর, শনিবার বিকেলে বাড়ি থেকে বেরিয়ে ছিল রামিজ। তার পরে অনেক খোঁজাখুঁজির পরও তাকে পাওয়া যায়নি। রবিবার ভোর রাতে বাড়ির পাশে একটি লিচুর বাগানে গিয়েছিলেন রামিজের কাকা। তিনি একটি গলা কাটা দেহ দেখে চমকে ওঠেন। খবর দেন বাড়ির লোকজনকে। তার পর দেখা যায়, ওই দেহ পরিবারের খুদে সদস্যের। খবর পেয়ে ঘটনাস্থলে ছুটে আসে ফরাক্কা থানার পুলিশ। পুলিশ মৃতদেহ উদ্ধার করে বেনিয়াগ্রাম প্রাথমিক স্বাস্থ্যকেন্দ্রে নিয়ে যায়। এ ভাবে শিশুর গলাকাটা দেহ উদ্ধারের ঘটনায় এলাকায় তীব্র চাঞ্চল্যের সৃষ্টি হয়েছে। কে, কেন এবং কী ভাবে একটি ১৪ বছরের বালককে এমন নৃশংস ভাবে খুন করেছে তা নিয়েই প্রশ্ন উঠেছে। ঘটনার তদন্ত শুরু করছে ফরাক্কা থানার পুলিশ।