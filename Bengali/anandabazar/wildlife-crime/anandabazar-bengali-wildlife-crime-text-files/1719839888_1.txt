এলোপাতাড়ি গুলি চালিয়ে টেক্সারের এল পাসোয় ২০ জনকে খুন করেছে এক বন্দুকবাজ। সেই নৃশংসতার রেশ কাটার আগে ফের হামলা মার্কিন যুক্তরাষ্ট্রে। এ বার ওহায়ো প্রদেশের ডেটনে নির্বিচারে গুলি চালিয়ে ন’জনকে খুন করল এক বন্দুকবাজ। গুরুতর জখম হয়েছেন ১৬ জন। পুলিশের পাল্টা গুলিতে মৃত্যু হয়েছে হামলাকারীর। এখনও পর্যন্ত তার নাম-পরিচয় জানা যায়নি। ওহায়োর ডেটন শহরের ওরেগন জেলার ইস্ট ফিফথ স্ট্রিটে একাধিক বিখ্যাত পানশালা এবং আর্ট গ্যালারি রয়েছে। সেখানে ‘নেট পেপার্স বার’ নামের একটি পানশালার সামনে, শনিবার স্থানীয় সময় রাত ১টা২০ মিনিট নাগাদ এক বন্দুকবাজ এলোপাতাড়ি গুলি চালাতে শুরু করে বলে স্থানীয় সংবাদমাধ্যম সূত্রে জানা গিয়েছে। তাতে ঘটনাস্থলেই প্রাণ হারান ন’জন। গুলিবিদ্ধ হন ১৬ জন। খবর পেয়ে তড়িঘড়ি ঘটনাস্থলে পৌঁছয় ওহায়ো পুলিশের একটি দল। তাদের সঙ্গে সংঘর্ষ চলাকালীন গুলিবিদ্ধ হয়ে মৃত্যু হয় হামলাকারীর। হামলার পিছনে কী উদ্দেশ্য থাকতে পারে, তা খতিয়ে দেখছে পুলিশ। মার্কিন গোয়েন্দা সংস্থা এফবিআইয়ের একটি দলও পৌঁছেছে সেখানে। এখনও পর্যন্ত হামলাকারীর নাম-পরিচয় সামনে না এলেও, সে একাই এই হত্যাকাণ্ড ঘটিয়েছে বলে প্রাথমিক তদন্তের পর অনুমান পুলিশের। Here's a three-part Facebook video from the scene of a shooting that happened in the Dayton, Ohio Oregon district. Video taken by Dougie Doug. 1/3 pic.twitter.com/zTapEqFWXi আরও পড়ুন: টেক্সাসে বন্দুকবাজ হামলায় প্রাণ হারালেন ২০ জন, অভিবাসী বিদ্বেষ থেকেই কি হামলা! তদন্তে গোয়েন্দারা​ আরও পড়ুন: মহাকাশ থেকে কেমন দেখতে পৃথিবী, উৎক্ষেপণের ১২ দিনের মাথায় প্রথম ছবি পাঠাল চন্দ্রযান-২​ ডেটন ডেপুটি ডিরেক্টর এবং পুলিশের অ্যাসিস্ট্যান্ট চিফ লেফটেন্যান্ট কর্নেল ম্যাক কার্পার বলেন, ‘‘বেশ কয়েক রাউন্ড গুলি চালায় হামলাকারী। সেইসময় এলাকায় টহল দিচ্ছিল পুলিশ। তাই খপর পেয়েই ছুটে আসে। কিন্তু তত ক্ষণে ওই ন’জনের মৃত্যু হয়েছে। আহত হয়েছেন অনেকে। মায়ামি ভ্যালি হাসপাতালে তাঁদের চিকিৎসা চলছে।’’ এই নিয়ে গত আট দিনে তিন-তিনটি বন্দুকবাজ হামলার সাক্ষী থাকল মার্কিন যুক্তরাষ্ট্র। গত ২৮ জুলাই রসুন উৎসব চলাকালীন ক্যালিফোর্নিয়ার গিলরয়ে এক বন্দুকবাজের গুলিতে তিন জন প্রাণ হারান। তার পর শনিবার সকালে টেক্সাসের এল পাসোর ওয়ালমার্ট স্টোরে হামলা চালায় এক তরুণ বন্দুকবাজ। তাতে প্রাণ হারান ২০ জন। তার কয়েক ঘণ্টা পরই এই ঘটনা। এমন পরিস্থিতিতে দেশের নাগরিকদের সতর্ক থাকার নির্দেশ দিয়েছে মার্কিন প্রশাসন।