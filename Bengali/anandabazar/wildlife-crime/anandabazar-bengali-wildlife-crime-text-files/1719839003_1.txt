সম্পত্তি নিজেদের নামে লিখিয়ে নেওয়ার জন্য নির্যাতন চালাচ্ছে ছোট ছেলে ও বৌমা, কালনা থানায় এই অভিযোগ জানালেন মানিকহার গ্রামের এক বৃদ্ধা। তাঁর দাবি, ছেলে ও বৌমার ভয়ে বাড়ি থেকে পালিয়ে অন্যত্র থাকতে হচ্ছে তাকে। যদিও অভিযোগ মানেননি ছোট ছেলে। করবী সিংহরায় নামে ওই মহিলা জানান, তাঁর বড় ছেলে প্রভাত সিংহরায় তারকেশ্বরের সন্তোষপুর গ্রামে বসবাস করে। ছোট উদয় সিংহরায় থাকে মানিকহার গ্রামে। ২৬ ফেব্রুয়ারি দায়ের করা অভিযোগে তাঁর দাবি, মাস ছয়েক আগে স্বামী মারা যাওয়ার পরে তিনি ছেলেদের জানান স্বামীর নামে থাকা পুকুর, বাড়ি, চাষের জমি তিন ভাগ হবে। নিজের অংশ তিনি নিজে দেখাশোনা করবেন বলেও জানান। কিন্তু স্বামীর মৃত্যুর পরেই তাঁর ভাগের সম্পত্তি লিখে দেওয়ার জন্য ছোট ছেলে ও বৌমা চাপ দিতে শুরু করেন বলে অভিযোগ। ৩ জানুয়ারি চিকিৎসার জন্য বড় ছেলের বাড়িতে গিয়েছিলেন তিনি। অভিযোগ, ১২ জানুয়ারি ফিরে দেখেন তাঁর ঘরে তালা ঝুলিয়ে দেওয়া হয়েছে। বিষয়টি বুলবুলিতলা ফাঁড়িতেও জানান তিনি। করবীদেবীর অভিযোগ, ১৮ জানুয়ারি বাড়ির বাথরুম থেকে তাঁর মোবাইল ফোনটি চুরি যায়। ২২ জানুয়ারি বিষয়টি পুলিশকে জানাতেই ছেলে-বৌমা মারধর করে। তারপর থেকে প্রায়ই তাঁর উপর নির্যাতন করা হয় বলেও তাঁর অভিযোগ। এমনকী, বড় ছেলে গ্রামে এলে তাঁকেও ভাড়াটে লোক দিয়ে খুন করিয়ে দেওয়ার হুমকি দেওয়া হয়েছে বলে ওই বৃদ্ধার দাবি। দু’পাতার অভিযোগে তিনি জানিয়েছেন, স্বামী বেঁচে থাকাকালীন ২০১৩ সালে একবার তাঁকে মৃত দাবি করে সম্পত্তি হাতানোর চেষ্টা করে ছোট ছেলে। পরে ভূমি ও ভূমি সংস্কার দফতরে গিয়ে স্বামী জীবিত থাকার প্রমাণ দেন। সে বারও তাঁদের বাড়ি থেকে তাড়িয়ে দেওয়া হয়েছিল বলে তাঁর দাবি। পরে প্রশাসনের সাহায্যে বাড়িতে ফেরেন তাঁরা। বড় ছেলে প্রভাতবাবু বলেন, ‘‘মা ভয়ে ডুমুরদহে একটি আশ্রম এবং গুরুভাইদের বাড়িতে দিন কাটাচ্ছে। আমি নিতে গেলেও আসতে চাননি।’’ অভিযুক্ত ছোট ছেলে উদয় অবশ্য অভিযোগ মানেননি। তাঁর দাবি, ‘‘দাদার প্ররোচনাতেই মা আমার বিরুদ্ধে অভিযোগ করেছে। ওরা দু’জনে মিলে আমার সম্পত্তি কেড়ে নেওয়ার চেষ্টা করছে। প্রশাসন তদন্ত করে দেখলে পুরোটা স্পষ্ট হয়ে যাবে।’’ কালনার মহকুমাশাসক নীতিশ ঢালি বলেন, ‘‘অভিযোগটি পুলিশকে জানানো হচ্ছে।’’ পুলিশ সূত্রে জানা গিয়েছে, তদন্ত শুরু হয়েছে।