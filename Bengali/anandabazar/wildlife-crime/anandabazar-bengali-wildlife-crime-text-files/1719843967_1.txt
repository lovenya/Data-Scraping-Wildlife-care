‘ফির হেরা ফেরি’ সিনেমায় ২১ দিনে টাকা দ্বিগুণ করার পাল্লায় পড়ে সর্বস্ব খুইয়েছিলেন পর্দার রাজু ওরফে অক্ষয় কুমার। ঠিক একই রকম চক্করে পড়ে ১০ লক্ষ টাকা খোয়ালেন পুরুলিয়ার টামনা এলাকার বাসিন্দা নবীন সরকার। সর্বস্ব খুইয়ে মাথায় হাত তাঁর। অভিযোগ দায়ের করেছেন থানায়। পুরুলিয়ার সাইবার ক্রাইম থানায় লিখিত অভিযোগে নবীন জানান, গত বছরের অগস্টে তাঁর আলাপ হয়  উত্তর ২৪ পরগনার সন্দেশখালির বাসিন্দা জনৈক অরিন্দম পণ্ডার সঙ্গে। অরিন্দম তাঁকে পরামর্শ দেন বিদেশি শেয়ার মার্কেটে অর্থ বিনিয়োগ করলে তিন মাসে দ্বিগুণ টাকা পাওয়া যাবে। ওই কথা বিশ্বাস করেন নবীন। এর পর ধাপে ধাপে ১০ লক্ষ ২৫ হাজার টাকা অরিন্দমের হাতে তুলে দেন নবীন। এখন তাঁর অভিযোগ, অত টাকা বিনিয়োগ করে লভ্যাংশ বাবদ প্রথমে মাত্র ১ লক্ষ ৬৩ হাজার টাকা ফেরত পান। তার পর গত নভেম্বর মাস থেকে আর কোনও টাকা পাননি তিনি। ওই মাসের শেষ দিকে অরিন্দমের কাছে টাকা চাইলে তিনি পুরো ব্যাপারটাই অস্বীকার করেন এবং তাঁকে ভয় দেখান বলে অভিযোগ নবীনের। তখন নবীন বুঝতে পারেন যে টাকা দ্বিগুণ করার ফাঁদে পড়ে প্রতারণার শিকার হয়েছেন। এ নিয়ে পুরুলিয়া জেলার অতিরিক্ত পুলিশ সুপার (অপারেশন) চিন্ময় মিত্তল বলেন, ‘‘নতুন নতুন পদ্ধতিতে প্রতারকরা জাল ফেলছেন। আর সাধারণ মানুষ লোভে পড়ে সেই ফাঁদে পা দিচ্ছেন। পুলিশের তরফে নিয়মিত ভাবে সচেতনতা মূলক প্রচার অভিযান চালানো হচ্ছে। ভবিষ্যতেও চালানো হবে। তবে এ ক্ষেত্রে মানুষকে আরও বেশি করে সচেতন হতে হবে।’’