ছিনতাইবাজদের ‘শাস্তি’ দিতে জীবন্ত অবস্থায় তাঁদের গায়ে আগুন ধরিয়ে দিল জনতা। দু’জনেরই মৃত্যু হয়েছে। অভিযোগ, আগুনে পুড়িয়ে মারার আগে তাঁদের উপর অত্যাচারও করা হয়। ঘটনাটি উত্তর করাচির সেক্টর এল১ এলাকার। মৃতদের নাম মহম্মদ ইমরান এবং নাদির হুসেন। দু’জনেরই অপরাধের নজির ছিল আগে থেকেই। অভিযোগ, তাঁরা এলাকার এক বাসিন্দার কাছ থেকে একাধিক মূল্যবান জিনিসপত্র ছিনতাই করে পালানোর চেষ্টা করেন। কিন্তু দু’জনকে ধরে ফেলেন স্থানীয়েরা। উত্তেজিত জনতা দুষ্কৃতীদের বেঁধে মারধর শুরু করে। অত্যাচারের পর তাঁদের পুড়িয়ে মারা হয় বলে অভিযোগ। করাচি পুলিশের তরফে জানানো হয়েছে, স্থানীয় থানায় খবর যাওয়া মাত্র ঘটনাস্থলে পৌঁছয় পুলিশ। তারা গিয়ে দেখে, দুই যুবকের মৃত্যু হয়েছে। পুলিশ সূত্রে খবর, জিবরান নামের এক স্থানীয় বাসিন্দার বহুমূল্য দ্রব্য ছিনতাই করেন ইমরান এবং নাদির। দৌড়ে পালানোর সময় তাঁদের দিকে আঙুল তুলে চিৎকার করতে থাকেন জিবরান। তখনই বাকিরা তাঁদের ধরে ফেলেন। দুষ্কৃতীদের কাছে পিস্তল ছিল। কিন্তু পুলিশ জানিয়েছে, ঠিক সময়ে গুলি চালাতে পারেননি তাঁরা। পিস্তলে কোনও ভাবে গুলি আটকে গিয়েছিল। তাঁদের মৃতদেহের কাছ থেকে মোবাইল ফোন এবং মোটরসাইকেল উদ্ধার করা হয়েছে।