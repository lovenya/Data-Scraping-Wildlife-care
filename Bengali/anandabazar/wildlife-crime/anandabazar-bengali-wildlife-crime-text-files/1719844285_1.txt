যৌন হেনস্থার অভিযোগ ওঠায় মায়াপুর ইস্কনের এক পদাধিকারী সন্ন্যাসীকে পদ থেকে সরিয়ে দেওয়া সিদ্ধান্ত নিলেন কর্তৃপক্ষ। সম্প্রতি পরিতোষ ঘোষ নামে মায়াপুর ইস্কনের এক নিরাপত্তারক্ষী নবদ্বীপ থানায় একটি লিখিত অভিযোগ দায়ের করেছেন। তাতে তিনি জানিয়েছেন, গত ১৬ জানুয়ারি রাত ১২টা নাগাদ মায়াপুর ইস্কনের ল্যান্ড অফিসে তাঁর ব্যক্তিগত ঘরে ডেকে নিয়ে গিয়ে ইচ্ছার বিরুদ্ধে জোর করে যৌন নির্যাতন করে জগদার্তিহা দাস ওরফে জয়ন্তকুমার সাহা। প্রতিবাদ করলে সে তাঁকে চাকরি থেকে তাড়িয়ে দেওয়ার হুমকি দেয়, টাকার লোভও দেখায়। মানসিক ভাবে বিপর্যস্ত হয়ে পড়ায় তিনি প্রথমে কাউকে কিছু বলেননি। পরে তিনি জানতে পারেন, ওই সন্ন্যাসী আরও কয়েক জনের সঙ্গে একই রকম আচরণ করেছে। এর পরেই তিনি পুলিশের দ্বারস্থ হন। ইস্কন সূত্রে জানা গিয়েছে, জগদার্তিহা দাস মায়াপুর ইস্কনের ভূমি বিভাগের চিফ কো-অর্ডিনেটর পদে ছিল। অভিযোগকারীর দাবি, তিনি ছ’বছর ধরে ইস্কনে নিরাপত্তা বিভাগে কাজ করছেন। গত এক বছর ইস্কন মায়াপুরের ল্যান্ড অফিসে রক্ষী হিসাবে কাজ করছেন। ইস্কন মায়াপুরের জনসংযোগ আধিকারিক রসিকগৌরাঙ্গ দাস বলেন, “ইতিমধ্যে ইস্কনের চার সহ-অধিকর্তাকে নিয়ে গঠিত অভ্যন্তরীণ তদন্ত কমিটির সিদ্ধান্ত অনুসারে জগদার্তিহা দাসকে ওই পদ থেকে আপাতত সরিয়ে দেওয়া হয়েছে। তবে তিনি চাইলে উচ্চতর কর্তৃপক্ষের কাছে এই সিদ্ধান্তের বিরুদ্ধে আপিল করতে পারেন। এর পর আইন তার নিজের পথে চলবে।” অভিযোগ দায়ের হওয়ার পর থেকেই জগদার্তিহা দাসের ফোন বন্ধ থাকায় তার সঙ্গে যোগাযোগ করা যায়নি। নবদ্বীপ থানার আইসি জলেশ্বর তিওয়ারি বলেন, “লিখিত অভিযোগের ভিত্তিতে তদন্ত শুরু হয়েছে। ওই সন্ন্যাসীকে খুঁজছে পুলিশ।”