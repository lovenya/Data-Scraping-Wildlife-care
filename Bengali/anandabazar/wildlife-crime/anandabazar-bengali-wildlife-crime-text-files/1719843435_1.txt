মোবাইল ফোন চুরির অভিযোগে এক যাত্রীকে বেধড়ক মারধরের পর চলন্ত ট্রেন থেকে ছুড়ে ফেলা হল। যার জেরে মৃত্যু হল ওই যাত্রীর। এমন অভিযোগ উঠেছে দিল্লিগামী ১৪২০৫ অযোধ্যা ক্যান্টনমেন্ট-ওল্ড দিল্লি এক্সপ্রেসে। উত্তরপ্রদেশের শাহজাহানপুরে তিলহার স্টেশনের কাছে ওই যাত্রীর ক্ষতবিক্ষত দেহ উদ্ধার করা হয়েছে। পুলিশ সূত্রে খবর, গত শুক্রবার রাতে ট্রেন থেকে ওই যাত্রীকে ছুড়ে ফেলা হয়। ট্রেনের কামরায় যাত্রীকে মারধর ও ছুড়ে ফেলার মুহূর্তের ভিডিয়ো ভাইরাল হয়েছে। ৬৬ সেকেন্ডের ওই ভিডিয়োটি ট্রেনের কয়েক জন যাত্রী তুলেছেন। ভিডিয়োটি হাতে পেয়েছে পুলিশ। ভিডিয়োতে দেখা গিয়েছে, কয়েক জন মিলে এক যাত্রীকে মারধর করছেন। আর কয়েক জন তা দেখে হাসাহাসি করছেন। বাঁচার জন্য কাকুতিমিনতি করতে দেখা গিয়েছে আক্রান্ত যাত্রীকে। তার পরই তাঁকে চলন্ত ট্রেন থেকে ধাক্কা মেরে ফেলে দেওয়া হয়। যদিও ওই ভিডিয়োর সত্যতা যাচাই করেনি আনন্দবাজার অনলাইন। রবিবার এই ঘটনা প্রসঙ্গে পুলিশ জানিয়েছে, ট্রেনের এক মহিলা যাত্রী অভিযোগ করেন যে, শাহজাহানপুর স্টেশনের কাছে তাঁর মোবাইল ফোন হারিয়ে যায়। পরে এক যাত্রীর কাছে সেই ফোন উদ্ধার হয় বলে দাবি করা হয়। ওই যাত্রী লখনউ থেকে ট্রেনে ওঠেন। এর পরই ওই যাত্রীর উপর চড়াও হন ট্রেনের কয়েক জন যাত্রী। প্রায় আধ ঘণ্টা ধরে ওই যাত্রীকে মারধর করা হয় বলে অভিযোগ। ওই যাত্রীকে মারধরের ঘটনায় নরেন্দ্র দুবে নামে এক যাত্রীকে বরেলি স্টেশন থেকে গ্রেফতার করেছে পুলিশ। ভিডিয়োটির সাহায্যে নরেন্দ্রকে চিহ্নিত করে পুলিশ। এই ঘটনায় আরও কয়েক জন জড়িত। তাঁদের খোঁজে তল্লাশি চালাচ্ছে পুলিশ। নিহত যাত্রীর পরিচয় এখনও জানতে পারেনি পুলিশ।