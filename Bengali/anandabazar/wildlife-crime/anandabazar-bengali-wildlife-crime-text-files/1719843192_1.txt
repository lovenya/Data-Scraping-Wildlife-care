বেছে বেছে ধনী, প্রভাবশালীদের সঙ্গে বন্ধুত্ব পাতাতেন। তার পর তাঁদের প্রেমের ফাঁদে ফেলে শারীরিক সম্পর্কে লিপ্ত হতেন। সেই সব ভিডিয়ো ক্লিপ তুলতেন তাঁর স্বামী। এর পর ওই সব ব্যক্তিকে ব্ল্যাকমেল করে টাকা হাতাতেন। এমনই চাঞ্চল্যকর অভিযোগ উঠেছিল ওড়িশার ‘সিরিয়াল ব্ল্যাকমেলার’ অর্চনা নাগের বিরুদ্ধে। যা ঘিরে তোলপাড় পড়ে গিয়েছিল। এই ঘটনায় তল্লাশি চালিয়ে বেশ কিছু নথিপত্র, মোবাইল ফোন বাজেয়াপ্ত করল এনফোর্সমেন্ট ডিরেক্টরেট (ইডি)। যৌনতার ফাঁদে ফেলে প্রভাবশালীদের ব্ল্যাকমেল করে লক্ষ লক্ষ টাকা হাতাতেন অর্চনা। পুলিশ সূত্রে খবর, সহজে বেশি টাকা উপার্জনের রাস্তা খুঁজতে গিয়েই বিত্তবান ও প্রভাবশালীদের যৌনতার ফাঁদে ফেলে তাঁদের ব্ল্যাকমেল করে টাকা হাতানোর ছক কষেন অর্চনা। আর এই কারবারে যুক্ত ছিলেন তাঁর স্বামী জগবন্ধু চাঁদ। গত মাসে গ্রেফতার করা হয়েছে অর্চনা ও তাঁর স্বামীকে। তদন্তে নেমে অর্চনার আরও দুই সহযোগীর ভূমিকা পুলিশের আতশকাচের তলায়। তাঁরা হলেন খগেশ্বর পাত্র ও শ্রদ্ধাঞ্জলি বেহেরা। সম্প্রতি অর্চনা-ঘনিষ্ঠ খগেশ্বরকে গ্রেফতার করেছে ইডি। আগামী ২১ নভেম্বর পর্যন্ত ইডি হেফাজতে খগেশ্বর। এর মধ্যেই এই ঘটনার তদন্তে নেমে সাতটি জায়গায় তল্লাশি অভিযান চালায় কেন্দ্রীয় তদন্তকারী সংস্থা। সেই অভিযানেই অপরাধের সঙ্গে যোগ রয়েছে, এমন বেশ কিছু প্রামাণ্য নথি, মোবাইল ফোন বাজেয়াপ্ত করা হয়েছে। তদন্তকারীরা জানতে পেরেছেন, প্রভাবশালীদের সঙ্গে বন্ধুত্ব পাতিয়ে তাঁদের সঙ্গে ঘনিষ্ঠ হতেন অর্চনা। এমনকি, ওই ব্যক্তিদের চাহিদা মতো মহিলাও সরবরাহ করতেন বলে অর্চনার বিরুদ্ধে অভিযোগ। টাকা রোজগারের জন্য নিজেও প্রভাবশালী ব্যক্তিদের সঙ্গে ঘনিষ্ঠ হতেন অর্চনা। তাঁদের সঙ্গে শারীরিক সম্পর্কেও লিপ্ত হতেন তিনি। এমনটাই দাবি করেছে পুলিশ। জানা গিয়েছে, প্রভাবশালী ব্যক্তিদের সঙ্গে যখন ঘনিষ্ঠ অবস্থায় থাকতেন অর্চনা, সেই ছবি ও ভিডিয়ো তুলতেন তাঁর স্বামী জগবন্ধু। পরে সেই ছবি ও ভিডিয়ো দেখিয়েই সংশ্লিষ্ট ব্যক্তিদের ব্ল্যাকমেল করে টাকা হাতাতেন।