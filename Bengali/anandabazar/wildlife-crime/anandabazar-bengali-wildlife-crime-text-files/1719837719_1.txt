চাপা, সরু গলি। এ দিক ও দিকে ছড়িয়ে রয়েছে নোংরা। কোথাও ইতস্ততভাবে পড়ে রয়েছে জমা জল। সেই গলির মধ্যেই একটি বাড়ির সামনে এসে থামল ধূসর রঙের একটা স্যান্ট্রো। দরজা না খুলেই গাড়ির জানলা দিয়ে সামান্য ঝুঁকে একটা কাপড়ে জড়ানো পুঁটলি বাড়ির সিঁড়িতে নামিয়ে রাখতে দেখা গেল এক মহিলাকে। তারপর নিমেষের মধ্যে উধাও হয়ে গেল গাড়িটি। গোটা ঘটনাটা অত্যন্ত গোপনে করার চেষ্টা হলেও শেষ রক্ষা হয়নি। রাস্তার সিসিটিভি ফুটেজে বুধবার রাতের এই ঘটনাটি সবটাই ধরা পড়েছে। জানা গিয়েছে, ওই কাপড়ের পুঁটলিতে ছিল এক সদ্যোজাত কন্যাসন্তান। আপাদমস্তক কাপড়ে ভাল করে জড়িয়ে ওই নবজাতককেই রাস্তায় ফেলে দিয়ে যাওয়া হয়েছে। ঘটনাটা উত্তরপ্রদেশের মুজফ্‌ফরনগরের।  সম্প্রতি ওই সিসিটিভি ফুটেজ ভাইরাল হয়েছে নেট দুনিয়ায়। ফুটেজ দেখে এটা স্পষ্ট কন্যাশিশুটি কোনও নিম্নবৃত্ত পরিবারের নয়। উত্তরপ্রদেশের বিস্তীর্ণ অঞ্চলে কন্যাসন্তানেরা যে এখনও অবাঞ্ছিত সেটা আরও একবার চোখে আঙুল দিয়ে দেখিয়ে দিল এই ঘটনা। গোটা দেশ জুড়ে, কন্যা ভ্রুণ হত্যা, কন্যা সন্তানদের উপর অত্যাচারের উদাহরণ ভুরি ভুরি। বিহারে একটা সময় কন্যা সন্তান জন্মালেই মুখে নুন দিয়ে তাদের হত্যা করা হত। এবং এখনও কোথাও কোথাও এই ধরণের ঘটনা ঘটে চলেছে। নিম্নবৃত্ত হোক বা উচ্চবৃত্ত, দেশের মানুষের মানসিকতার যে কোনও পরিবর্তন হয়নি সেটা আরও একবার প্রমাণ করেছে এই ঘটনা। #WATCH An unidentified woman drops a new-born baby on a street from a car in Muzaffarnagar. CMO Muzaffarnagar says, "the new-born is under treatment but her condition remains critical. We are hopeful of her recovery." (Source:CCTV footage) pic.twitter.com/Q6gyEAo6Q6 সিসিটিভি ফুটেজ সামনে আসতেই শিউরে উঠেছে গোটা দেশ। কী ভাবে নির্জন রাস্তায় প্রকাশ্য দিবালোকে একটি সদ্যোজাত শিশুকে ফেলে দিয়ে যেতে পারে তার পরিবার। শিশুটির কান্না শুনেই আশপাশের বাড়ি থেকে বেরিয়ে আসে লোকজন। খবর দেওয়া হয় পুলিশে। পুলিশ জানিয়েছে, স্থানীয় হাসপাতালে শিশুটির চিকিৎসা চলছে। তার অবস্থা আশঙ্কাজনক। আরও পড়ুন: সংক্রমণের ভয়ে মুখ ফেরালেন আত্মীয়রা, শেষকৃত্য করলেন ডাক্তারই রাহুলকে জড়িয়ে বাঁধ ভাঙল কান্না দিন কয়েক আগেই কেরলের কোচিতে এমনই একটা ঘটনার সাক্ষী থেকেছে গোটা দেশ। একটি গির্জার বাইরে নবজাতককে ফেলে চলে যেতে দেখা গিয়েছিল ওয়াড়াক্কানচেরির বাসিন্দা বিট্টু ও তাঁর স্ত্রী প্রতিভাকে। তাঁদের দাবি ছিল, তিন সন্তানের পর চতুর্থ সন্তান জন্মানোয় আত্মীয়-পরিজনদের পরিহাসের হাত থেকে বাঁচতেই সদ্যোজাতকে তাঁরা ফেলে দিয়ে গিয়েছেন। গির্জার বাইরে লাগানো সিসিটিভি ফুটেজ দেখে পরে বিট্টু ও প্রতিভাকে গ্রেফতার করে পুলিশ। তবে এ ক্ষেত্রে এখনও কেউ গ্রেফতার হয়নি। সিসিটিভি ফুটেজ খতিয়ে দেখে তদন্ত শুরু করেছে পুলিশ।