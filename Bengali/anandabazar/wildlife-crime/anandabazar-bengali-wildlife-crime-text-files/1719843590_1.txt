২ সন্তানকে খুন করে আত্মঘাতী হলেন এক ব্যক্তি। ঘর থেকে উদ্ধার করা হয়েছে ২ সন্তানের দেহ। বাড়ির পিছনে গাছ থেকে ঝুলন্ত অবস্থায় উদ্ধার করা হয়েছে ব্যক্তির দেহ। শনিবার রাতে ঘটনাটি ঘটেছে গোয়ার ক্যান্ডোলিম এলাকায়। পুলিশ সূত্রে খবর, ওই ব্যক্তির স্ত্রী টিউশন পড়াতে বাড়ির বাইরে গিয়েছিলেন। শনিবার বিকেল ৫টা নাগাদ তিনি বাড়ি ফেরেন। ডাকাডাকি করার পরও কেউ দরজা খোলেননি। এই অবস্থায় প্রায় ৫ ঘণ্টা বাড়ির বাইরে বসেছিলেন ওই মহিলা। পড়শিরা মহিলাকে দেখে তাঁর স্বামীকে ফোন করেন। কিন্তু সেই সময় ফোন কেটে দেন তিনি। রাত সাড়ে ১০টা নাগাদ ঘরের পিছনের দরজা ভাঙেন পড়শিরা। তার পর ঘরের মধ্যে গিয়ে দেখেন ওই দম্পতির ১৫ বছরের এক কন্যাসন্তান ও ৮ বছরের এক পুত্রসন্তানের দেহ বিছানায় পড়ে রয়েছে। সঙ্গে সঙ্গে খবর দেওয়া হয় পুলিশে। পরে তাদের মৃত বলে ঘোষণা করা হয়। রবিবার সকালে বাড়ির পিছনে একটি গাছ থেকে ঝুলন্ত অবস্থায় উদ্ধার করা হয় ওই ব্যক্তির দেহ। সন্তানদের খুন করে ওই ব্যক্তি আত্মঘাতী হয়েছেন বলে প্রাথমিক তদন্তে অনুমান পুলিশের। ঘটনাস্থল থেকে সুইসাইড নোট মেলেনি। কী কারণে এই ঘটনা, খতিয়ে দেখছে পুলিশ।