বন্ধু তথা প্রেমিকার প্রাক্তনকে নৃশংস ভাবে হত্যা করার অভিযোগ উঠল এক যুবকের বিরুদ্ধে। অভিযোগ, খুন করার পর বন্ধুর বুক চিরে হৃৎপিণ্ড বার করে আনেন যুবক। কেটে নেন মাথাও। এ ছাড়া, যুবকের শরীরের অন্য অঙ্গপ্রত্যঙ্গও কেটে নেওয়া হয়। তার পর নিজেই থানায় গিয়ে আত্মসমর্পণ করেন অভ‌িযুক্ত। ঘটনাটি হায়দরাবাদের। নিহতের নাম নবীন। তিনি এবং হরিহরকৃষ্ণ দিলখুশনগরের একটি কলেজে পড়তেন। তাঁদের সঙ্গেই পড়তেন এক তরুণীও। নবীন, হরিহর দু’জনেই যাঁর প্রেমে পড়েন। নবীনের সঙ্গে বেশ কিছু দিন প্রেমের সম্পর্কে ছিলেন ওই তরুণী। পরে তাঁদের বিচ্ছেদ হয়। বিচ্ছেদের পর হরিহরের সঙ্গে প্রেম করতে শুরু করেছিলেন তরুণী। কিন্তু অভিযোগ, বিচ্ছেদের পরেও তরুণীকে রেহাই দেননি নবীন। তিনি বার বার প্রাক্তন প্রেমিকার সঙ্গে ফোনে কথা বলতেন, তাঁকে মেসেজ করতেন। এতে হরিহর হতাশ হতেন। পুলিশ জানিয়েছে, দীর্ঘ দিন ধরেই নবীনকে খুন করার সুযোগ খুঁজছিলেন বছর বাইশের হরিহর। গত ১৭ ফেব্রুয়ারি অবশেষে সুযোগ আসে। দু’জনেই নেশাগ্রস্ত হয়ে পড়েছিলেন সে দিন। প্রেমিকাকে নিয়ে বচসায় জড়িয়ে পড়েন। তার জেরে নবীনের গলা টিপে হত্যা করেন হরিহর। পুলিশ জানিয়েছে, খুনের পর যুবকের মাথা কেটে ফেলেন অভিযুক্ত। বার করে আনা হয় হৃদ্‌যন্ত্র। যুবকের গোপনাঙ্গ এবং হাত ও পায়ের আঙুলও কেটে দেওয়া হয়। এখানেই শেষ নয়, যুবকের রক্তাক্ত দেহের ছবি তুলে প্রেমিকাকে হোয়াটস্‌অ্যাপও করেন অভিযুক্ত। তার পর নিজেই থানায় গিয়ে নিজের কীর্তির কথা পুলিশকে জানান। তদন্তকারীরা এ বিষয়ে আরও খুঁটিনাটি তথ্য খতিয়ে দেখছেন। হরিহরকে জিজ্ঞাসাবাদ করা হচ্ছে। খুনের কারণ, পরিকল্পনা এবং ত্রিকোণ প্রেমের জটিলতা প্রসঙ্গে নিশ্চিত হতে তরুণীকেও জিজ্ঞাসাবাদ করা হচ্ছে।