ভবানীপুর হত্যাকাণ্ডে আরও দু’জনকে গ্রেফতার করল কলকাতা পুলিশ। ধৃত দু’জনের মধ্যে এক জনের নাম বিশাল অরোরা। তিনি হাওড়ার লিলুয়া এলাকার বাসিন্দা বলে জানা যাচ্ছে। অপর ধৃতের নাম সন্তোষ কুমার পতি। শাহ দম্পতিকে খুনের সময় ঘটনাস্থলে ওই দু’জন ছিলেন বলে প্রাথমিক ভাবে অনুমান করছে পুলিশ। এই নিয়ে ধৃতের সংখ্যা বেড়ে দাঁড়াল পাঁচ। আগেই তিন জনকে গ্রেফতার করা হয়েছিল। তবে, এই ঘটনার মূল চক্রী এখনও ফেরার। হত্যাকাণ্ডে বেশ কয়েক জন জড়িত থাকতে পারে বলে সন্দেহ পুলিশের। আগেই গ্রেফতার হওয়া তিন জনকে জেরা করে আরও কয়েক জনের নাম উঠে এসেছে বলে খবর। সিসিটিভি ফুটেজ দেখে অভিযুক্তদের চিহ্নিত করা হয়। আর্থিক লেনদেন সংক্রান্ত সমস্যার জেরেই খুন বলে অনুমান পুলিশের। সোমবার দুপুরে মুখ্যমন্ত্রী মমতা বন্দ্যোপাধ্যায়ের পাড়ায় খুন হন গুজরাতি দম্পতি অশোক শাহ ও রশ্মিতা শাহ। ময়নাতদন্তের প্রাথমিক রিপোর্টে জানা যায়, পেশায় ব্যবসায়ী অশোককে ছুরির আঘাতে খুন করা হয়। তাঁর স্ত্রী রশ্মিতাকে গুলি করে খুন করা হয় বলে অনুমান করা হচ্ছে। ভবানীপুরে ঘটনাস্থলে যান মুখ্যমন্ত্রী মমতা বন্দ্যোপাধ্যায়। মুখ্যমন্ত্রী জানান, শীঘ্রই খুনের কিনারা করা হবে। তিনি বলেন, ‘‘ভবানীপুরে এ ধরনের ঘটনা বরদাস্ত করা হবে না। ভবানীপুর শান্ত ছিল, শান্তই থাকবে।’’