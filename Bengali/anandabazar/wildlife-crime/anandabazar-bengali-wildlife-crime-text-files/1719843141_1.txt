এক পোশাকশিল্পীকে অপহরণ করার অভিযোগে ৪ জনকে গ্রেফতার করল মুম্বই পুলিশ। অপহৃত ওই ব্যক্তিকে গুজরাতের মালাদ শহর থেকে উদ্ধার করা হয়েছে। সূত্রের খবর, মুম্বইয়ের বাসিন্দা ৪৩ বছর বয়সি ওই পোশাকশিল্পী সম্প্রতি একটি বড় কাজে হাত দিয়েছিলেন। একটি ফ্যাশান শোয়ের জন্য পোশাক বানানোর বরাত পেয়েছিলেন তিনি। সমস্ত পোশাকের নকশা তাঁরই মস্তিষ্কপ্রসূত। সেই নকশা অনুযায়ী তিনি সেগুলি বানাতে দিয়েছিলেন এক দর্জির কাছে। পোশাক বানিয়ে ফেরত দিয়ে দিলেও মজুরি বাবদ ওই দর্জির ৬ লক্ষ টাকা তিনি মেটাননি। রোজই কিছু না কিছু বলে বিষয়টি এড়িয়ে যেতেন। কোনও ভাবেই ওই পোশাকশিল্পীর কাছ থেকে নিজেদের প্রাপ্য টাকা আদায় করতে পারছিলেন না ওই দর্জি। শেষমেশ ওই ব্যক্তিকে অপহরণের সিদ্ধান্ত নেন। সেই মতো এক দিন সকালে দেখা করবেন বলে ওই পোশাকশিল্পীকে ফোন করে ডেকে আনেন। তখনই ৩ বন্ধুর সাহায্যে জোর করে গাড়িতে তোলেন। মুম্বই থেকে পোশাকশিল্পীকে তাঁরা গুজরাতে নিয়ে ‌যান। পাঁচ দিন পর সেখান থেকেই তাঁকে উদ্ধার করল মুম্বই পুলিশ। অভিযুক্তদের নামে মোট চারটি ধারায় অভিযোগ দায়ের করা হয়েছে। অপহরণকারীদের জিজ্ঞসাবাদ করায় জানা গিয়েছে, টাকা ফেরত পাওয়ার উদ্দেশ্যেই তাঁরা অপহরণের ছক কষেছিলেন। এর পিছনে আর কোনও উদ্দেশ্য ছিল না।