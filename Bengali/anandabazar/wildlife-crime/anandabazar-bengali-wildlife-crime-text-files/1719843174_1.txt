জাতীয় পক্ষী পর্যবেক্ষণ দিবস উপলক্ষ্যে উত্তর ২৪ পরগনার বনগাঁয় বন দফতরের সহযোগিতায় সচেতনতা শিবিরের করলেন পরিবেশ ও বন্যপ্রাণপ্রেমীরা। শনিবার উত্তর ২৪ পরগনা বনবিভাগের বনগাঁর রেঞ্জ অফিসার চিরব্রত রায় এবং অন্য বনকর্মীদের সঙ্গে বন্যপ্রাণ সংরক্ষণে যুক্ত সংগঠন প্রাণী ও প্রকৃতি ফাউন্ডেশনের সদস্যেরা বল্লভপুর বিশ্বম্ভর বিদ্যাপীঠে জাতীয় পক্ষী পর্যবেক্ষণ দিবস উদ্‌যাপনের আয়োজন করে। পাখি ও বন্যপ্রাণ সংরক্ষণ সম্পর্কে স্কুল পড়ুয়াদের নিয়ে সচেতনতা শিবিরের পাশাপাশি ছিল পদযাত্রা ও ‘বসে আঁকো’ প্রতিযোগিতার আয়োজনও। প্রাণী ও প্রকৃতি ফাউন্ডেশনের সদস্য কিংশুক মণ্ডল বলেন, ‘‘উত্তর ২৪ পরগনার জীববৈচিত্রে রাজ্যের অন্যতম উল্লেখযোগ্য জেলা। আগামী দিনে বনবিভাগের সহায়তায় ধারাবাহিক ভাবে জেলা জুড়ে এ ধরনের সচেতনতা শিবিরের আয়োজন করার পরিকল্পনা রয়েছে।’’ প্রসঙ্গত, প্রয়াত পক্ষিবিজ্ঞানী সেলিম আলির জন্মদিন উপলক্ষ্যে ১২ নভেম্বর দিনটি জাতীয় পক্ষী পর্যবেক্ষণ দিবস হিসাবে পালিত হয়।