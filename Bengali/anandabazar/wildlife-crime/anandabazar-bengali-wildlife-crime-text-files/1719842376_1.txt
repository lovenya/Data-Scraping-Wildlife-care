মাকে ধারালো অস্ত্র দিয়ে কোপানোর অভিযোগ উঠল ছেলের বিরুদ্ধে। বৃহস্পতিবার সকালে ঘটনাটি ঘটেছে নদিয়ার শান্তিপুরে। স্থানীয়দের ধারণা, পারিবারিক সমস্যার জেরেই মাকে ছেলে কুপিয়েছে বলে অভিযোগ। স্থানীয় সূত্রে জানা গিয়েছে, শান্তিপুর পুরসভার লেবুতলা এলাকার বাসিন্দা অন্নবালা হালদার (৫০)। তিনি লোকের বাড়িতে গৃহপরিচারিকার কাজ করেন। বৃহস্পতিবার তিনি যখন কাজে যাচ্ছিলেন তখন তাঁর ছেলে পিছন থেকে এসে ধারালো অস্ত্র দিয়ে কোপ মারে বলে অভিযোগ। রক্তাক্ত অবস্থায় দত্তপাড়া এলাকায় পড়েছিলেন ওই মহিলা। পথচারিরা দেখতে পেয়ে অন্নবালাকে উদ্ধার করে শান্তিপুর হাসপাতালে নিয়ে যায়। বর্তমানে সেখানেই চিকিৎসাধীন রয়েছেন তিনি। এই ঘটনার জেরে স্বাভাবিক ভাবেই চাঞ্চল্য ছ়ড়িয়েছে ওই এলাকায়। প্রাথমিক তদন্তে পুলিশ জানতে পেরেছে, বেশ কিছুদিন ধরে বিষয়-সম্পত্তি নিয়ে হালদার পরিবারে বিবাদ চলছিল। সেই কারণ ছেলে মায়ের উপর আক্রমণ বলে প্রাথমিক ধারণা পুলিশের। অন্নবালার ছেলে অভিযুক্ত জীবন হালদারকেও গ্রেফতার করেছে শান্তিপুর থানার পুলিশ।