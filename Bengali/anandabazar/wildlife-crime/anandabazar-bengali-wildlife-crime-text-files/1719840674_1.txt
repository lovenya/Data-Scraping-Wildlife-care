বিহারের এক কুখ্যাত গ্যাংস্টারকে কলকাতা থেকে গ্রেফতার করল উত্তর বন্দর থানার পুলিশ। ধৃতের নাম সুনীল কুমার। বুধবার রাতে তাকে স্ট্র‌্যান্ড ব্যাঙ্ক রোডের একটি বাড়ি থেকে গ্রেফতার করা হয়। পুলিশ জানিয়েছে, গত ৫-৬ মাস ধরেই তিনি স্ট্র‌্যান্ড রোডের ওই বাড়িতে গা ঢাকা দিয়েছিলেন। পুলিশের কাছে গোপন সূত্রে খবর পৌঁছয়, এই এলাকায় এমন একজন দুষ্কৃতী লুকিয়ে রয়েছেন, যাঁর মাওবাদীদের সঙ্গে যোগাযোগ রয়েছে। সেই সূত্র ধরেই হানা দিয়ে তাঁকে গ্রেফতার করে পুলিশ। তবে তাঁকে জেরা করে আরও অনেক তথ্য পেয়েছে পুলিশ। বিহারের লাখিসরাই  জেলার বাসিন্দা সুনীলের শুধু যে মাওবাদী যোগ ছিল তা-ই নয়,তিনি বিহারের কুখ্যাত দুষ্কৃতী। কয়েক ডজন খুন, অপহরণ, ডাকাতি, পুলিশকে খুনের চেষ্টার মতো একাধিক অভিযোগ রয়েছে তাঁর বিরুদ্ধে। দীর্ঘদিন ধরেই বিহার পুলিশের ওয়ান্টেড তালিকায় রয়েছেন তিনি। আরও পড়ুন: উন্নাওয়ের ধর্ষিতাকে পুড়িয়ে মারার চেষ্টা অভিযুক্তদের বিহারের লাখিসরাই জেলা পুলিশের সঙ্গে যোগাযোগ করেছে কলকাতা পুলিশ। বিহার পুলিশের একটি দল কলকাতায় এসে পৌঁছেছে। সুনীলকে আজ আদালতে তোলা হবে। কলকাতায় কাদের সাহায্যে এবং কী কারণে সুনীল গা ঢাকা দিয়েছিলেন, কলকাতার কোনও দুষ্কৃতী দলের সঙ্গে তাঁর যোগাযোগ রয়েছে কি না, তা খতিয়ে দেখছে পুলিশ। আরও পড়ুন: হাতে ট্যাটু, পরনে শাড়ি, বাগবাজার ঘাট থেকে উদ্ধার মহিলার বস্তাবন্দি পচাগলা দেহ