বাড়ি ফিরেছিলেন দিন কয়েকের জন্য। সোমবার আবার চন্দনগর ফিরছিলেন। কিন্তু রেল গেটের কাছে যুবকের দেহ মিলল। পূর্ব বর্ধমানের শক্তিগড়ের হীরাগাছি এলাকায় এক যুবককে খুনের অভিযোগ করল পরিবার। পুলিশ সূত্রে খবর, নাম তন্ময় মালিক (১৯)। বাড়ি হীরাগাছির ঘোষপাড়ায়। পরিবার সূত্রে খবর, পড়াশোনার সূত্রে তন্ময় হুগলির চন্দননগরে থাকতেন। আইটিআই পাশ করে কাজের চেষ্টা করছিলেন। সোমবার বিকেলে চন্দননগর যাওয়ার জন্য বাড়ি থেকে বেরোন। তন্ময়ের বাবা তাপস মালিক তাঁকে মোটর বাইকে করে হীরাগাছি রেল গেটের কাছে ছেড়ে দিয়ে আসেন। এর পর সন্ধ্যায় স্থানীয় বাসিন্দারা মাঠের মধ্যে তন্ময়ের রক্তাক্ত দেহ উদ্ধার করে। খবর যায় তন্ময়ের বাবার কাছে। তন্ময়ের দেহের পাশ থেকে একটি ব্যাগ উদ্ধার হয়েছে। সেটি তাঁর বন্ধু পিন্টু মুর্মুর বলে অভিযোগ। তবে তাঁর খোঁজ পাওয়া যাচ্ছে না। এই খবর পেয়ে অতিরিক্ত পুলিশ সুপার কল্যাণ সিংহ রায় যান ঘটনাস্থলে। শক্তিগড় থানার ওসির নেতৃত্বে  পুলিশ বাহিনী যায় ঘটনাস্থলে। তন্ময়ের বাবা তাপস মালিক বলেন, ‘‘বিকেলে ছেলেকে নিয়ে বেরিয়েছিলাম। ও হীরাগাছি রেল গেটের কাছে নেমে যায়। আমি মোটরসাইকেল নিয়ে কাজে চলে যাই। সন্ধ্যা ৭ টার সময় আমাকে পাড়া থেকে খবর দেওয়া হয় যে, মাঠে গিয়ে দেখি ছেলে রক্তাক্ত অবস্থায় মাঠের মধ্যে পড়ে আছে। আজই ছেলে চন্দননগর থেকে বাড়ি এসেছিল। ও বাইরে যাবে বলে একটি ভ্যাকসিন নিতে হত। তাই ওকে বর্ধমান মেডিক্যাল কলেজে গিয়েছিলাম ওকে।’’ এ নিয়ে জেলার অতিরিক্ত পুলিশ সুপার কল্যাণ সিংহ রায় বলেন, ‘‘পুলিশ তদন্ত শুরু করেছে। প্রাথমিক ভাবে মনে হচ্ছে এটা খুন। মৃতের শরীরের বিভিন্ন জায়গায় ধারাল অস্ত্রের চিহ্ন আছে।’’