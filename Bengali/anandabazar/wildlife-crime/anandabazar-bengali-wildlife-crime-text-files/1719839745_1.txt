আমেরিকা যাঁদের ভাল লাগছে না, তাঁরা এখনই এই দেশ ছেড়ে দিক। টুইটারে ডোনাল্ড ট্রাম্পের এই বার্তার ২৪ ঘণ্টা কাটতে না কাটতেই নিউ ইয়র্কে ভারতীয় বংশোদ্ভূত পুরোহিতের উপর হামলা চালালেন এক ব্যক্তি। গুরুতর আহত অবস্থায় হাসপাতালে ভর্তি স্বামী হরিশ্চন্দ্র পুরী নামে ওই পুরোহিত। পুলিশ জানিয়েছে, গ্লেন ওকস-এর কাছে শিবশক্তি পীঠ মন্দিরে পৌরোহিত্য করেন পুরী। অন্য দিনের মতোই বৃহস্পতিবার স্থানীয় সময় সকাল ১১টা নাগাদ হেঁটে মন্দিরে যাচ্ছিলেন পুরী। সেই সময় আচমকাই এক ব্যক্তি পিছন থেকে এসে তাঁর উপর ঝাঁপিয়ে পড়ে। পুরীর মুখে-পেটে ও সারা শরীরে পর পর আঘাত করতে থাকেন ওই ব্যক্তি। তার পরই সেখান থেকে পালিয়ে যান। পথচলতি মানুষ পুরীকে রাস্তায় পড়ে থাকতে দেখে উদ্ধার করে হাসপাতালে ভর্তি করান। তাঁর হাতে, মুখে এবং শরীরের অন্যান্য অংশে চোট রয়েছে বলে জানিয়েছেন চিকিত্সকরা। পুলিশ ইতিমধ্যেই ৫২ বছর বয়সি ওই হামলাকারীকে চিহ্নিত করে গ্রেফতার করেছে। ধৃতের নাম সের্গিও গৌভিয়া। প্রত্যক্ষদর্শীদের দাবি, হামলা চালানোর আগে ওই ব্যক্তি চিত্কার করে বলতে শোনা গিয়েছিল ‘এটা আমার দেশ।’ তাই এই হামলার পিছনে কোনও বিদ্বেষমূলক অপরাধের যোগ আছে কি না তা খতিয়ে দেখছে পুলিশ। আরও পড়ুন: এ বার ডাইনি অপবাদে! ঝাড়খণ্ডে গণপিটুনিতে খুন দম্পতি-সহ চার জন আরও পড়ুন: হাতের রক্তে সিঁদুর পরিয়ে সেলফি, তার পরই খুন প্রেমিকাকে, আত্মঘাতী প্রেমিকও!