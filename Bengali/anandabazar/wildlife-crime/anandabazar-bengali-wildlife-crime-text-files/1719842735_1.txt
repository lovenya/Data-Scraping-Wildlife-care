বিয়ে হয়েছিল মাত্র দু’মাস আগে। প্রেমিকের সাহায্য নিয়ে সদ্যবিবাহিত স্বামীকে খুনের অভিযোগ উঠল স্ত্রীর বিরুদ্ধে। বৃহস্পতিবার রাতে চাঞ্চল্যকর এই ঘটনাটি ঘটে মালদহের হরিশ্চন্দ্রপুর এলাকায়। স্থানীয় সূত্রে খবর, মাস দুয়েক আগে হরিশচন্দ্রপুর থানার পুরাতন রাঙাপুর গ্ৰামের বাসিন্দা আজমল হোসেন ও মারিনা খাতুনের বিয়ে হয়। পেশায় দিনমজুর আজমলের বয়স ২১ বছর এবং স্ত্রীর বয়স ১৯ বছর। বৃহস্পতিবার রাতে স্বামী-স্ত্রী একসঙ্গে খাওয়া-দাওয়া করে ঘুমোতে যান। অভিযোগ, স্বামী ঘুমিয়ে পড়লে ওই রাতেই প্রেমিককে ফোন করে ঘরে ডাকেন মারিনা। এর পর দু’জনে মিলে শ্বাসরোধ করে খুন করেন আজমলকে। শুক্রবার সকালে আজমলের নিথর দেহ উদ্ধার করেন পরিবারের সদস্যরা। তাঁর গলায় দড়ির দাগ দেখতে পান তাঁরা। শুরু হয় তীব্র উত্তেজনা। আজমলের পরিবার হরিশচন্দ্রপুর থানায় খুনের অভিযোগ দায়ের করে জানায়, মারিনা ও তাঁর প্রেমিক আবু কালাম পরিকল্পনা করে তাঁদের ছেলেকে খুন করেছেন। এই অভিযোগের ভিত্তিতে মৃতের স্ত্রীকে আটক করে জিজ্ঞাসাবাদ শুরু করে পুলিশ। পরে ধরা হয় আবু কালামকেও। দীর্ঘ জিজ্ঞাসাবাদে দু’জনের বয়ানে একাধিক অসঙ্গতি পাওয়া যায় বলে পুলিশ সূত্রে খবর। এর পর দু’জনকেই গ্রেফতার করেছে পুলিশ। সবচেয়ে আগে সব খবর, ঠিক খবর, প্রতি মুহূর্তে। ফলো করুন আমাদের Google News, Twitter এবং Instagram পেজ।