দলিত মহিলাকে বিষ্ণু মন্দিরে ঢুকতে না দেওয়ার অভিযোগ। সংশ্লিষ্ট মন্দিরের প্রধান পুরোহিত-সহ দু’জনকে আটক করেছে পুলিশ। অভিযোগ, ওই মহিলাকে কটু বাক্যও শুনিয়েছেন পুরোহিতেরা। তার পর তিনি পুলিশের দ্বারস্থ হন। ঘটনাটি উত্তরপ্রদেশের বরেলীর। বৃহস্পতিবার স্থানীয় একটি বিষ্ণু মন্দিরে পুজো দিতে গিয়েছিলেন ইজ্জতনগর এলাকার বাসিন্দা পুনম কনৌজিয়া, বয়স ৩৫ বছর। কিন্তু অভিযোগ, মন্দিরে পা রাখতেই তাঁকে আটকে দেওয়া হয়। মন্দিরে ঢুকতেই দেওয়া হয়নি তাঁকে। অভিযোগ, দলিত সম্প্রদায়ের হওয়ার কারণেই তাঁর সঙ্গে বৈষম্যমূলক আচরণও করেন মন্দিরের পুরোহিতেরা। জাতের খোঁটা দিয়ে নানা কটু কথা বলা হয়। মন্দির থেকে পুজো না দিয়েই ফিরে যেতে বাধ্য হন পুনম। পুলিশ জানিয়েছে, পুনমকে ফিরিয়ে দেওয়ার খবর জানাজানি হলে দলিত সম্প্রদায়ের আরও অনেকে ওই মন্দিরে ভিড় করেন। সকলেই পুজো দিতে চান। কিন্তু তাঁদেরও মন্দির থেকে খালি হাতে ফিরিয়ে দেন অভিযুক্ত পুরোহিতেরা। এর পরেই থানায় যান পুনম। তিনি মন্দির কর্তৃপক্ষের বিরুদ্ধে অভিযোগ দায়ের করেন। শুক্রবার মন্দিরের প্রধান পুরোহিত তথা মন্দির কমিটির প্রেসিডেন্ট শ্যামসুন্দর উপাধ্যায় এবং অন্য এক পুরোহিত রাজেশ উপাধ্যায়ের বিরুদ্ধে এফআইআর দায়ের করা হয়। ভারতীয় দণ্ডবিধির ২৯৮ এবং তফসিলি জাতি ও উপজাতি আইনে অভিযুক্তদের বিরুদ্ধে মামলা করা হয়েছে। দু’জনকে আটক করেছে পুলিশ।