তরুণীকে খুন করে তাঁর দেহ চার দিন ধরে লুকিয়ে রাখার অভিযোগে গ্রেফতার করা হল এক ওষুধ দোকানের মালিককে। খুনের পর তরুণীর দেহ লোপাট করতেই দোকানের মধ্যে চার দিন ধরে লুকিয়ে রেখেছিলেন ওই যুবক। ঘটনাটি ঘটেছে ছত্তীসগঢ়ের বিলাসপুরে। পুলিশ সূত্রে খবর, বিভিন্ন প্রতিযোগিতামূলক পরীক্ষায় অংশ নেওয়ার জন্য অনলাইনে আবেদনপত্র জমা দেওয়ার সময় অভিযুক্ত যুবক আশিস সাহুর সঙ্গে আলাপ হয় ২৪ বছর বয়সি প্রিয়াঙ্কা সিংহ রাজপুতের। এর পর তাঁদের মধ্যে বন্ধুত্ব গড়ে ওঠে। ওষুধ দোকানের পাশাপাশি শেয়ার মার্কেটেরও ব্যবসা রয়েছে যুবকের। ওই তরুণীকে শেয়ার মার্কেটে বিনিয়োগের জন্য বোঝান যুবক। সেই মতো প্রথমে চলতি বছরের এপ্রিল মাসে অল্প টাকার বিনিয়োগ করে প্রচুর লাভবান হন তরুণী। বিনিয়োগ করে টাকা রোজগারের নেশায় এর পর ওই তরুণী আরও বিনিয়োগ করেন। এর জেরে মোট ১১ লক্ষ টাকা লোকসান হয় তাঁর। বার বার লোকসান হওয়ায় তরুণীর সন্দেহ হয়। যুবককে টাকা ফেরতের দাবি জানান তিনি। টাকা ফেরত নিতে গত ১৫ নভেম্বর ওই যুবকের ওষুধের দোকানে যান তরুণী। সেখানে টাকা ফেরতের কথা বলেন। এ নিয়ে তাঁদের মধ্যে ঝামেলা বাধে। এর জেরে দোকানে তরুণীকে শ্বাসরোধ করে খুন করেন বলে অভিযোগ ওই যুবকের বিরুদ্ধে। পুলিশ সূত্রে আরও জানা গিয়েছে, পরে তরুণীর খোঁজ না পাওয়া যাওয়ায় পুলিশের দ্বারস্থ হয় পরিবার। তরুণীর ফোনের লোকেশনের সূত্র ধরে ওই ওষুধ দোকানে হানা দেয় পুলিশ। সেখান থেকেই তরুণীর দেহ উদ্ধার করা হয়। গ্রেফতার করা হয়েছে অভিযুক্ত যুবককে। জেরায় খুনের কথা ওই যুবক স্বীকার করেছেন বলে দাবি পুলিশের। ভারতীয় দণ্ডবিধির ৩০২ ধারায় তাঁর বিরুদ্ধে মামলা রুজু করা হয়েছে।