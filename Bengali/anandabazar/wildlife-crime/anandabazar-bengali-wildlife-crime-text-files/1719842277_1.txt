প্রেমপ্রস্তাব প্রত্যাখ্যান করেছিলেন ২১ বছরের তরুণী। প্রতিশোধ নিতে তরুণীর বাড়িতে ‘সেক্স টয়’ পাঠিয়েছিলেন। এর পর তরুণীর ফোন নম্বর পর্ন সাইটে আপলোড করেন। ঘটনার মাসখানেক পর অভিযুক্তকে গ্রেফতার করল মুম্বই পুলিশ। অভিযুক্তের নাম কুণাল অঙ্গলকার।


পুলিশ জানিয়েছে, অভিযুক্ত কুণাল মাসখানেক ধরেই ওই তরুণীর বাড়িতে ‘সেক্স টয়’ পাঠাচ্ছেন। ই-কমার্স সাইট থেকে ক্যাশ অন ডেলিভারি পদ্ধতিতে তরুণীর বাড়িতে সেগুলি পাঠানো হচ্ছে বলে জানিয়েছে পুলিশ। ওই তরুণী প্রেমের প্রস্তাব প্রত্যাখ্যান করার পর থেকেই এই ঘটনা ঘটেছে বলে জানিয়েছে পুলিশ। বাড়িতে ‘সেক্স টয়’ আসা নিয়ে ফেব্রুয়ারি মাসে মুম্বইয়ের মালাড থানায় অভিযোগ দায়ের করেন তরুণী। ভারতীয় দণ্ডবিধি এবং তথ্যপ্রযুক্তি আইনে মামলা দায়ের করে পুলিশ। পরে মুম্বই পুলিশের সাইবার ক্রাইম বিভাগে স্থানান্তরিত করা হয় এই মামলা। মামলা পেয়ে মুম্বইয়ের পুলিশের সাইবার ক্রাইম বিভাগ ক্যুরিয়ার সংস্থার মাধ্যমে অভিযুক্তের বাড়ির ঠিকানা বার করার চেষ্টা করেছিলেন। কিন্তু ক্যুরিয়ার সংস্থাকে নিজের নাম এবং বাড়ির ঠিকানা দেননি অভিযুক্ত। এর পর পুলিশ ভিপিএন সংক্রান্ত তথ্য জোগাড়ের চেষ্টা করে। তা করতে গিয়ে পুলিশ জানতে পারে, প্রতিবারই ‘সেক্স টয়’ পাঠানোর সময় আইপি অ্যাড্রেস পরিবর্তন করেছেন অভিযুক্ত। শেষমেশ প্রযুক্তি বিশেষজ্ঞদের সহায়তায় অভিযুক্ত কুণালের খোঁজ পায় পুলিশ। তার পর অভিযুক্তকে গ্রেফতার করা হয়েছে।