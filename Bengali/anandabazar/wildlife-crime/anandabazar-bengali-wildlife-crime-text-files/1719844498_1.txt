প্রগতি ময়দানের পর এ বার হর্ষবিহার। দিল্লির ব্যস্ত রাস্তায় আবার ডাকাতির অভিযোগ উঠল। ৭০ বছরের এক বৃদ্ধকে বন্দুক দেখিয়ে এক লক্ষ টাকা লুটের অভিযোগ উঠেছে। সোমবার রাতে হর্ষবিহার এলাকার ঘটনা। পুলিশ সূত্রে খবর, সোমবার রাত ৯টায় নিজের দোকান বন্ধ করছিলেন সনসার সিংহ নামে এক বৃদ্ধ। সেই সময় বাইকে করে এসে দুই যুবক তাঁর উপর চড়াও হন। বৃদ্ধের কাছ থেকে একটি ব্যাগ ছিনিয়ে নেওয়ার চেষ্টা করেন দুষ্কৃতীরা। সেই সময় বন্দুক বার করেন তাঁরা। তার পরই ওই ব্যাগ ছিনিয়ে চম্পট দেন দুষ্কৃতীরা। ওই ব্যাগে এক লক্ষ টাকা ছিল বলে দাবি করেছেন বৃদ্ধ। এই ঘটনার মুহূর্ত ধরা পড়েছে সিসি ক্যামেরায়। দায়ের করা হয়েছে অভিযোগ। সিসিটিভি ফুটেজ দেখে অভিযুক্তদের চিহ্নিত করার চেষ্টা চালাচ্ছে পুলিশ। এই প্রতিবেদন লেখা পর্যন্ত কাউকে গ্রেফতার করা হয়নি। গত শনিবার দিল্লিতে আরও এক ডাকাতির ঘটনা ঘটেছে। প্রগতি ময়দান সুড়ঙ্গে একটি সংস্থার ডেলিভারি এজেন্ট এবং তাঁর সহযোগীর গাড়ি থামিয়ে নগদ দু’লক্ষ টাকার ব্যাগ নিয়ে চম্পট দেন দুষ্কৃতীরা। এই ঘটনায় পাঁচ জনকে গ্রেফতার করা হয়েছে।