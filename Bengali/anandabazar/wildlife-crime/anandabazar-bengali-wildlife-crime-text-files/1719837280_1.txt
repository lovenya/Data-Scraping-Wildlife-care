১৯ তারিখ চেন্নাই থেকে দিল্লি এসেছিল এয়ার ইন্ডিয়ার ৪৪০ নম্বর উড়ান। আর সেই বিমানের খাবারের ট্রলি থেকে উদ্ধার হল প্রায় ২ কেজি মাদক। ওই দিন বিমানের ক্যাটারিং সংস্থার এক সুপারভাইজার ট্রলির কাঁটা, চামচ ইত্যাদির নীচে মাদকের প্যাকেটটি দেখতে পান। খবর পেয়ে ঘটনাস্থলে পৌঁছান নার্কোটিক্স কন্ট্রোল ব্যুরোর আধিকারিকরা। জানা গিয়েছে, প্যাকেটের ওজন প্রায় ২ কেজির কাছাকাছি। তদন্তকারীরা জানান, চেন্নাই থেকে ওই ট্রলিতে জিনিসপত্র তোলা হয়। তাই শুধু বিমানসংস্থার কর্মী ও কেবিন ক্রুরা ছাড়া আর কারও এই ঘটনায় জড়িত থাকার কথা না। নার্কোটিক্স কন্ট্রোল ব্যুরোর আধিকারিকরা জানিয়েছেন, ওই প্যাকেটে ১৮৯৫ গ্রাম মিশ্র মরফিন রয়েছে। এই ঘটনায় স্বাভাবিকভাবেই বিমানবন্দরের নিরাপত্তা নিয়ে প্রশ্ন উঠেছে। তবে গোটা বিষয়টাই তদন্ত করে দেখছেন শুল্ক দফতরের আধিকারিকরা, জানিয়েছেন এয়ার ইন্ডিয়ার মুখোপাত্র ধনঞ্জয় কুমার। আরও পড়ুন: বিমানে চড়ায় নিষেধাজ্ঞা বেআইনি, মত সংসদে