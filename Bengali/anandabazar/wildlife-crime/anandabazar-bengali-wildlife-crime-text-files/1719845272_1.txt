হাতকাটা মাসুদ খুনের ঘটনায় মূল অভিযুক্তকে গ্রেফতার করল পুলিশ। ধৃতের নাম খোকন মোল্লা। তাঁর বাড়ি নদিয়ার চাপড়া থানা এলাকার রানা বন্ধ এলাকায়। পুলিশ সূত্রে জানা গিয়েছে, ধৃত খোকন ছিলেন মাসুদের অন্যতম সাগরেদ। মাসুদের খুনের ঘটনার পর থেকেই এলাকা থেকে গা ঢাকা দিয়েছিল খোকন। ঘটনার পর থেকেই গা ঢাকা দিয়ে রেখেছিলেন। শেষে হাওড়া জেলা থেকে খোকনকে গ্রেফতার করেছে চাপড়া থানার পুলিশ। শনিবার অভিযুক্তকে কৃষ্ণনগর আদালতে পেশ করা হয়েছে। প্রাথমিক ভাবে পুলিশ সূত্রে জানা গিয়েছে, জেরার মুখে খুনের কথা স্বীকার করেছেন অভিযুক্ত। প্রসঙ্গত, এর আগেও একবার গ্রেফতার হয়েছিলেন খোকন। নিষিদ্ধ কাশির সিরাপ পাচারের অভিযোগে তাঁকে গ্রেফতার করেছিল পুলিশ। জানা যাচ্ছে, সেই সময় তিন বছর জেলে ছিলেন এই ব্যক্তি। পরে আবার জামিন পেয়ে গিয়েছিলেন। পুলিশ সূত্রে জানা যাচ্ছে, নিষিদ্ধ কাশির সিরাপ ছিনতাই করেছিলেন খোকন ও হাতকাটা মাসুদ। প্রাথমিক ভাবে জানা যাচ্ছে, সেই টাকার ভাগাভাগি নিয়ে ঝামেলা এবং সেই থেকেই মাসুদকে খুন করা হয়েছিলেন বলে অনুমান পুলিশের। এই খুনের ঘটনায় এখনও পর্যন্ত মোট চার জনকে গ্রেফতার করেছে চাপড়া থানার পুলিশ। কৃষ্ণনগর পুলিশ জেলার সুপার এস অমরনাথ বলেন, ‘‘ধৃতকে হেফাজতে নেওয়ার আবেদন জানিয়ে আদালতে পেশ করা হয়েছে। ধৃতকে জিজ্ঞাসাবাদ করে মাসুদের খুনের ব্যাপারে গুরুত্বপূর্ণ তথ্য পাওয়া যাবে।’’