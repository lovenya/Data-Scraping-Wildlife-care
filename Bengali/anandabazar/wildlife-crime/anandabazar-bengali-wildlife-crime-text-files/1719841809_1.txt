বাড়িতে বোমা মজুত করে বিক্রির অভিযোগে কুলপির এক যুবককে হাতেনাতে পাকড়াও করল পুলিশ। সোমবার রাতে দক্ষিণ ২৪ পরগনার কুলপি থেকে ওই যুবককে গ্রেফতার করা হয়। পুলিশের দাবি, ধৃতের বাড়ি থেকে প্রচুর বোমা উদ্ধার করা হয়েছে। আদালতে পেশ করা হলে তাঁর ৪ দিনের পুলিশি হেফাজতের নির্দেশ দিয়েছেন বিচারক। পুলিশ সূত্রে খবর, কুলপির ছামনামুনির বাসিন্দা ২৬ বছরের আলি হুসেন পাইক নিজের বাড়িতেই বোমা মজুত করে বিক্রি করতেন। গোপন সূত্রে তাঁর বাড়িতে হানা দিয়ে আলিকে গ্রেফতার করা হয়। পুলিশ আধিকারিকেরা জানিয়েছেন, বেশ কিছু দিন ধরে কুলপির বিভিন্ন এলাকায় বোমাবাজি চলছিল। তদন্তে নেমে পুলিশ জানতে পারে, এলাকারই কয়েকটি জায়গায় গোপনে বোমা বিক্রি চালিয়ে যাচ্ছে দুষ্কৃতীরা। তবে অত্যন্ত গোপনীয়তার সঙ্গে বোমা কেনাবেচা চলায় কোনও ভাবেই দুষ্কৃতীদের নাগাল পাচ্ছিলেন না তদন্তকারীরা। আরও পড়ুন: সিবিআই জেরার পর গরু পাচার-কাণ্ডে গ্রেফতার বিএসএফ কমান্ডান্ট সতীশ কুমার আরও পড়ুন: তমলুক আদালতে আত্মসমর্পণ করলেন যাবজ্জীবন সাজাপ্রাপ্ত পিনকন কর্তার স্ত্রী ধৃতের বাড়ি থেকে উদ্ধার বোমা। —নিজস্ব চিত্র। মাসখানেক আগে পুলিশ খবর পায়, আলি হুসেন পাইক নামে এক যুবক বোমা বিক্রির সঙ্গে যুক্ত। তার পর থেকেই তাঁর খোঁজ শুরু করে পুলিশ। তবে আলির বাড়িতে দু’একবার হানা দিলেও তাঁর নাগাল পাওয়া যায়নি। সোমবার গোপন সূত্রে পুলিশ জানতে পারে, নিজের বাড়িতেই গা-ঢাকা দিয়ে রয়েছেন আলি। রাতেই হানা দিয়ে তাঁকে গ্রেফতার করে পুলিশ। পুলিশ জানিয়েছে, ধৃতের বিছানার তলা থেকে ১২টি বোমা এবং ২১টি ক্রুড বোমা উদ্ধার করা হয়েছে। ধৃতের বিরুদ্ধে ভারতীয় দণ্ডবিধির ২৮৩/৩ ধারায় মামলা রুজু করা হয়েছে।