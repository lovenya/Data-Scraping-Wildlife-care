দিল্লির রোহিণী আদালত চত্বরে বোমা বিস্ফোরণের পিছনে কোনও জঙ্গি গোষ্ঠীর হাত নেই বলে দাবি পুলিশের। তাদের দাবি, ব্যক্তিগত শত্রুতার জেরেই আদালতে বোমা রেখেছিলেন কেন্দ্রীয় সরকারের এক চাকুরে। শনিবার এই অভিযোগে তাঁকে গ্রেফতার করেছে পুলিশ। ধৃতের নাম-পরিচয় প্রকাশ না করলেও তিনি ডিফেন্স রিসার্চ অ্যান্ড ডেভেলপমেন্ট অর্গানাইজেশন (ডিয়ারডিও)-এর কর্মী বলে জানিয়েছেন তদন্তকারীরা। তাঁদের দাবি, রোহিণী আদালতের এক আইনজীবীর সঙ্গে গত ছ’বছর ধরে সম্পত্তি নিয়ে বিবাদ চলছে অভিযুক্তের। ওই আইনজীবীকে লক্ষ্য করেই আদালতে বোমা রেখেছিলেন তিনি। পুলিশ সূত্রে খবর, আদালতের ৮৮টিরও বেশি সিসিটিভি ফুটেজ খতিয়ে দেখার পর অভিযুক্তকে গ্রেফতার করা হয়েছে। সিসিটিভি-তে দেখা গিয়েছে যে, ৯ ডিসেম্বর বিস্ফোরণের কয়েক মিনিট আগে আদালত চত্বর থেকে বেরিয়ে আসছেন তিনি। প্রসঙ্গত, গত সপ্তাহে বৃহস্পতিবার সকাল পৌনে ১১টা নাগাদ দিল্লির রোহিণী আদালত চত্বরে বোমা বিস্ফোরণ হয়েছিল। একটি ল্যাপটপ ব্যাগের ভিতরে ওই বোমাটি রাখা ছিল বলে জানিয়েছিলেন তদন্তকারীরা। এই ঘটনায় এক আদালতকর্মী সামান্য আহত হয়েছিলেন। ঘটনার পর তাঁকে চিকিৎসার জন্য হাসপাতালে নিয়ে যাওয়া হয়েছিল।