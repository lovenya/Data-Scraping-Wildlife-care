নয়ডায় ভুয়ো কল সেন্টার খুলে প্রতারণার কারবার চালানোর অভিযোগে ১৬ জনকে গ্রেফতার করা হল। রবিবার উত্তরপ্রদেশ পুলিশের বিশেষ তদন্তকারী দল (এসটিএফ) এবং নয়ডা পুলিশের যৌথ অভিযানে অভিযুক্তদের গ্রেফতার করা হয়েছে। ধৃতদের মধ্যে রয়েছেন পাঁচ মহিলা। পুলিশ সূত্রে খবর, নয়ডা এলাকায় ভুয়ো কল সেন্টার খুলে বিদেশের নাগরিকদের সঙ্গে প্রতারণা করতেন অভিযুক্তেরা। বিশেষ করে আমেরিকার নাগরিকদের টার্গেট করা হত। তাঁদের ব্যক্তিগত তথ্য হাতিয়ে নেওয়ার অভিযোগ উঠেছে। অভিযানে ধৃতদের কাছ থেকে একটি গাড়ি, মোবাইল ফোন, কম্পিউটারের যন্ত্রাংশ, হেডফোন, হার্ড ডিস্ক উদ্ধার করা হয়েছে। এই নিয়ে আরও একটি ভুয়ো কল সেন্টারের হদিস পেলেন তদন্তকারীরা। এর আগে, একই অভিযোগে ২৪ জনকে গ্রেফতার করেছিল এসটিএফ এবং নয়ডা পুলিশ। ভুয়ো কল সেন্টার খুলে এ হেন প্রতারণাচক্রে আর কেউ জড়িত রয়েছেন কি না, তা খতিয়ে দেখা হচ্ছে বলে পুলিশ সূত্রে খবর।