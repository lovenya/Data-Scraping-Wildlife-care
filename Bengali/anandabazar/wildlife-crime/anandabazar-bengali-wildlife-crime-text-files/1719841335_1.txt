টোটোর ব্যাটারি চুরির ঘটনায় জড়িত সন্দেহে  হেনস্থা এবং মারধর করা হয়েছিল এক যুবককে। তাঁকে উদ্ধার করে প্রথমে বিধাননগর মহকুমা হাসপাতাল এবং পরে আর জি করে ভর্তি করা হয়। বুধবার দুপুরে সেখানেই মারা যান তিনি। ঘটনাটি ঘটেছে নিউ টাউনের গৌরাঙ্গনগরে। পুলিশ জানিয়েছে, মৃতের নাম সুব্রত হালদার ওরফে বাসুদেব হালদার (২৮)। তাঁর বাড়ি গৌরাঙ্গনগরের নতুন পল্লিতে। মৃতের পরিবারের অভিযোগের ভিত্তিতে পাঁচ জনকে গ্রেফতার করেছে নিউ টাউন থানার পুলিশ। প্রাথমিক তদন্তে পুলিশ জেনেছে, ধৃত এক অভিযুক্তের বাড়ির কাছে সম্প্রতি একটি টোটোর ব্যাটারি চুরি যায়। সুব্রতর বাড়ির লোকজন পুলিশকে অভিযোগে জানিয়েছেন, বুধবার ভোরে গৌরাঙ্গনগরেরই শ্রীকৃষ্ণপল্লির বাসিন্দা ওই পাঁচ যুবক তাঁদের বাড়িতে আসে। অভিযোগ করে, সুব্রতই ব্যাটারি চুরি করেছে। এই নিয়ে দু’পক্ষে মধ্যে বচসা বাধে। সেই সময়েই সুব্রতকে বাড়ি থেকে বার করে নিয়ে যায় পাঁচ জন। বাড়ির অদূরে একটি জায়গায় তাঁকে এবং তাঁর এক বন্ধুকে মারধর করা হয়। পরিবারের লোকজন ওই যুবককে বাঁচাতে এলে তাঁদেরও ধাক্কাধাক্কি ও গালিগালাজ করা হয় বলে অভিযোগ। গোলমালের খবর শুনে প্রতিবেশীরা এসে কোনও মতে সুব্রত এবং তাঁর বন্ধুকে উদ্ধার করে প্রথমে বিধাননগর মহকুমা হাসপাতালে নিয়ে যান। পরে শারীরিক অবস্থার অবনতি হওয়ায় সুব্রতকে নিয়ে যাওয়া হয় আর জি কর মেডিক্যাল কলেজ হাসপাতালে। সেখানেই বুধবার দুপুরে তাঁর মৃত্যু হয়েছে। ওই যুবকের বন্ধু বিধাননগর মহকুমা হাসপাতালে ভর্তি। রাতে থানায় অভিযোগ করেন সুব্রতর পরিবারের লোকজন। সেই অভিযোগের ভিত্তিতেই পাঁচ জনকে গ্রেফতার করেছে পুলিশ। অভিযুক্তদের বিরুদ্ধে অনিচ্ছাকৃত ভাবে মৃত্যু ঘটানোর মামলা রুজু করা হয়েছে।