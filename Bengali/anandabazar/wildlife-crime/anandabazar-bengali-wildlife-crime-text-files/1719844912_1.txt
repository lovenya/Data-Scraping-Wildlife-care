উত্তরপ্রদেশে আবার ধর্ষণের অভিযোগ প্রকাশ্যে এল। ১৬ বছরের এক কিশোরীকে অপহরণ করে চলন্ত গাড়িতে গণধর্ষণ করা হয়েছে বলে অভিযোগ। এই ঘটনায় তিন যুবককে সোমবার গ্রেফতার করেছে পুলিশ। ঘটনাটি উত্তরপ্রদেশের কুশীনগর এলাকার। পুলিশ সূত্রে খবর, ঘটনাটি গত ৯ সেপ্টেম্বরের। গোয়ালঘর সাফাই করার জন্য ওই কিশোরীকে ডেকেছিলেন এক অভিযুক্ত। তার পর কিশোরীকে ছুরি দেখিয়ে শাসানো হয় বলে অভিযোগ। জোর করে তাকে একটি নির্জন এলাকায় নিয়ে যাওয়া হয়। পরে সেখানে পৌঁছন আরও দুই অভিযুক্ত। সেখান থেকে কিশোরীকে একটি গাড়িতে তুলে নিয়ে যান অভিযুক্তেরা। চলন্ত গাড়িতে তাকে ধর্ষণ করা হয় বলে অভিযোগ। অত্যাচারের পর নির্যাতিতাকে রাস্তায় ফেলে চম্পট দেন অভিযুক্তেরা। পরে বাড়িতে গিয়ে পরিবারের সকলকে ঘটনার কথা জানায় কিশোরী। তার পরেই পুলিশের দ্বারস্থ হয় কিশোরীর পরিবার। তদন্তে নেমে তিন অভিযুক্তকে গ্রেফতার করেছে পুলিশ। অতীতে উন্নাও, হাথরসের মতো ঘটনায় শোরগোল পড়ে গিয়েছিল উত্তরপ্রদেশে। সে রাজ্যে নারী এবং শিশুদের সুরক্ষা নিয়ে বার বার সরব হয় বিরোধী দলগুলি। এই পরিস্থিতিতে আরও একটি ধর্ষণের অভিযোগ প্রকাশ্যে এল ওই রাজ্যে।