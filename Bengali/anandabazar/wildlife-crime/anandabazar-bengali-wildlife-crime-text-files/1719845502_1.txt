হাওড়ার শিবপুরের একটি স্কুলের দরজা ও আলমারি ভেঙে রাতের অন্ধকারে নগদ লক্ষাধিক টাকা ও সরস্বতী প্রতিমার সোনার গয়না চুরির ঘটনা ঘটল। শিবপুর ভবানী বালিকা বিদ্যালয় নামে ওই সরকারি স্কুলের অফিসঘরে থাকা সিসি ক্যামেরায় গোটা ঘটনা ধরা পড়েছে। দেখা গিয়েছে চোরকেও। থানায় অভিযোগ দায়েরের পরে বৃহস্পতিবার ওই স্কুলে তদন্তে যান চ্যাটার্জিহাট থানা ও হাওড়া সিটি পুলিশের আধিকারিকেরা। প্রাথমিক তদন্তে পুলিশের ধারণা, স্কুলের দৈনন্দিন কাজকর্মের সঙ্গে জড়িত কেউ চুরি করেছে। পুলিশ ও স্কুল সূত্রে জানা গিয়েছে, বুধবার সকালে এক কর্মী স্কুল খুলতে এসে দেখেন, অফিসঘর এবং ঘরের ভিতরে থাকা চারটি আলমারির দরজা ভাঙা। ওই চারটি আলমারিতে ভাগ করে রাখা নগদ ১ লক্ষ ৯০ হাজার টাকা উধাও। শুধু তা-ই নয়, স্কুলের প্রাথমিক বিভাগের অফিসঘর এবং সেখানকার আলমারির দরজাও ভেঙেছে চোর। ওই আলমারি থেকে খোয়া গিয়েছে নগদ ৮০০ টাকা। এর পাশাপাশি, স্কুলের সরস্বতী প্রতিমার সব গয়নাও নিয়ে গিয়েছে অভিযুক্ত। তদন্তে নেমে পুলিশ স্কুলের সিসি ক্যামেরার ফুটেজ খতিয়ে দেখে। তাতেই দেখা গিয়েছে, বুধবার ভোরে এক যুবক পাঁচিল টপকে স্কুল চত্বরে ঢুকে জানলার গ্রিল ভেঙে দালানে প্রবেশ করে। এর পরে অফিসঘরের দরজা ও আলমারি ভেঙে চুরি করে। প্রধান শিক্ষিকা শ্রাবণী পান বলেন, ‘‘চুরির টাকার মধ্যে স্কুলের উন্নয়নের টাকা, ছাত্রীদের পুরস্কারের টাকা, ভর্তির টাকা, মুক্তমঞ্চের জন্য পাওয়া অনুদান রয়েছে। স্কুলের প্রভূত ক্ষতি হয়ে গেল।’’ হাওড়া সিটি পুলিশের এক কর্তা জানান, স্কুলের কোন আলমারিতে টাকা রাখা আছে, তা ভাল ভাবেই জানত অভিযুক্ত। তাই তার খুব সময় লাগেনি। অভিযুক্তকে চিহ্নিত করা হয়েছে। শীঘ্রই সে ধরা পড়বে।