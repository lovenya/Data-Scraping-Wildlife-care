অভিযান চালিয়ে প্রায় ১১ কোটি টাকার হেরোইন উদ্ধার অসমে। সে রাজ্য পুলিশের স্পেশাল টাস্ক ফোর্স (এসটিএফ) এবং কামরূপ জেলা পুলিশের অভিযানে দু’টি পৃথক ঘটনায় মাদক বাজেয়াপ্ত করা হয়েছে। সংবাদ সংস্থা এএনআইকে এসটিএফের ডিআইজি পার্থসারথি মহান্ত জানিয়েছেন, কামরূপ জেলা পুলিশ মারফত গোপন সূত্রে খবর পেয়ে শনিবার রাতে অভিযান চালিয়ে ৭০০ গ্রাম হেরোইন বাজেয়াপ্ত করা হয়েছে। একটি গাড়িতে করে মাদক নিয়ে যাওয়া হচ্ছিল। তিন জনকে গ্রেফতার করা হয়েছে। ডিআইজি আরও জানিয়েছেন, গুয়াহাটি থেকে মাদক নিয়ে গাড়িতে করে ধুবড়ি দিকে যাচ্ছিলেন অভিযুক্তরা। পলাশবাড়ি এলাকায় গাড়ি আটকায় পুলিশের দল। উদ্ধার করা হয় ৫০টি সাবানের বাক্স। সেখান থেকেই উদ্ধার করা হয়েছে ওই মাদক। গত ২৫ জুনও ঠিক একই কায়দায় হেরোইন পাচার করা হচ্ছিল বলে অভিযোগ। সে দিন অভিযান চালিয়ে ২.২ কেজি হেরোইন উদ্ধার করা হয়। ৪০টিরও বেশি সাবানের বাক্সে রাখা ছিল হেরোইন। সেই ঘটনায় দু’জনকে গ্রেফতার করা হয়েছিল। হাজো থেকে গুয়াহাটির দিকে যাচ্ছিলেন অভিযুক্তরা। এই পাচার কারবারে আর কেউ জড়িত রয়েছেন কি না, তার তদন্ত শুরু করেছে পুলিশ।