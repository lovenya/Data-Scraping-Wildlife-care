হেয়ার স্ট্রিটের একটি রাষ্ট্রায়ত্ত ব্যাঙ্ক থেকে ১৫ লক্ষ ৫০ হাজার টাকা চুরির অভিযোগে ওই ব্যাঙ্কেরই মুখ্য ক্যাশিয়ারকে গ্রেফতার করা হল। বুধবার হেয়ার স্ট্রিট থানা এলাকা থেকে অভিযুক্তকে ধরা হয়। ধৃতের নাম আবির বিক্রম রায়। তাঁর বাড়ি হুগলিতে। বৃহস্পতিবার ব্যাঙ্কশাল আদালত আবিরকে ৩০ মার্চ পর্যন্ত পুলিশি হেফাজতে পাঠিয়েছে। আদালত সূত্রের খবর, আবিরের বিরুদ্ধে অভিযোগ, ব্যাঙ্কে জমা পড়া বিভিন্ন নোটের বান্ডিল ভল্টে রাখার আগে সেখান থেকে বেশ কয়েকটি করে নোট সরিয়ে নিতেন তিনি। গত জানুয়ারি থেকে এই ভাবে কয়েক দফায় আবির ১৫ লক্ষ ৫০ হাজার টাকা সরিয়েছেন বলে দাবি। সম্প্রতি গণনার সময়ে গরমিলের বিষয়টি নজরে আসে ব্যাঙ্ক কর্তৃপক্ষের। এর পরেই ব্যাঙ্কের তরফে থানায় অভিযোগ জানানো হয়। তদন্তে নেমে গ্রেফতার করা হয় ব্যাঙ্কের মুখ্য ক্যাশিয়ার আবিরকে। তার বিরুদ্ধে বিশ্বাসভঙ্গ এবং আর্থিক নয়ছয়ের অভিযোগে মামলা রুজু হয়েছে। এ দিন আদালতে সরকারি আইনজীবী জানান, এই চুরির সঙ্গে আর কেউ জড়িত কি না, 
তা জানা দরকার। তাই আবিরকে ১৪ দিনের পুলিশি হেফাজতে পাঠানোর আর্জি জানান তিনি। আদালত আবিরকে ন’দিনের পুলিশি হেফাজতে পাঠিয়েছে।