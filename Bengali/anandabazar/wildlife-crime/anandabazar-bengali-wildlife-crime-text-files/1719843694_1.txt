চাকরি দেওয়ার নামে লক্ষ লক্ষ টাকা হাতানোর অভিযোগে বিএসএফের এক প্রাক্তন জওয়ানকে গ্রেফতার করল মুর্শিদাবাদের ইসলামপুর থানার পুলিশ। চাকরি দেওয়ার নামে প্রতারণার পাশাপাশি লটারির জাল টিকিট তৈরি করে টাকা হাতানোরও অভিযোগ রয়েছে ওই প্রাক্তন জওয়ানের বিরুদ্ধে। এই চক্রে জড়িত আরও ৬ জনকে গ্রেফতার করা হয়েছে। গোপন সূত্রে খবর পেয়ে রবিবার দুপুরে ইসলামপুর বাসস্ট্যান্ড এলাকায় অভিযান চালায় পুলিশ। সেই সময়ই বোলান আলি নামে বিএসএফের প্রাক্তন ১ জওয়ান-সহ ৭ জনকে পাকড়াও করা হয়। ধৃতদের কাছ থেকে ২টি দামি গাড়ি,১টি লটারির জাল টিকিট, বিএসএফের ২টি পরিচয়পত্র উদ্ধার করা হয়েছে। চাকরি দেওয়ার নামে টাকা হাতানো এবং লটারির জাল টিকিট বানিয়ে প্রতারণার কারবার চালাত ওই চক্র। ধৃতদের কাছ থেকে লটারির যে জাল টিকিটটি উদ্ধার করা হয়েছে, ওই টিকিটের নম্বরে গত সপ্তাহে ১ কোটি টাকা পুরস্কার উঠেছে। এই প্রতারণা চক্রের মূল পাণ্ডা বোলান বলে জানিয়েছে পুলিশ। তিনি নদিয়ার পলাশিপাড়ার বাসিন্দা। তদন্তে নেমে পুলিশ জানতে পেরেছে, বিএসএফে কর্মরত ছিলেন বোলান। অতীতেও বিএসএফে চাকরি দেওয়ার নাম করে প্রতারণার অভিযোগ উঠেছিল বোলানের বিরুদ্ধে। এর জেরে ২০১২ সালে তাঁকে বরখাস্ত করে বিএসএফ। অভিযোগ, বরখাস্ত হওয়ার পরেও বাহিনীর পোশাক এবং বিএসএফের দেওয়া আই কার্ড ব্যবহার করে বিভিন্ন জায়গায় চাকরি দেওয়ার নামে কয়েক লক্ষ টাকা হাতাতেন বোলান। পুলিশ সূত্রে আরও জানা গিয়েছে, চাকরি দেওয়ার নামে প্রতারণা, লটারির জাল টিকিট বানানো এবং অপহরণের ঘটনায় একাধিক জামিন অযোগ্য ধারায় নদিয়া ও মুর্শিদাবাদে ধৃতদের বিরুদ্ধে বেশ কয়েকটি গ্রেফতারি পরোয়ানা রয়েছে। বোলান বাদে বাকি ধৃত ৬ জন মুর্শিদাবাদের বাসিন্দা। এই চক্রে আর কেউ জড়িত রয়েছেন কি না, তা খতিয়ে দেখছে পুলিশ।