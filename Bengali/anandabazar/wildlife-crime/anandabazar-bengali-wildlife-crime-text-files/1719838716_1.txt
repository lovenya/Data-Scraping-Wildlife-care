বোমা ফেটে হাত উড়ে গেল ভাঙড় পাওয়ার গ্রিড বিরোধী জমি কমিটির এক সদস্যের। ঘটনায় গুরুতর জখম হয়েছেন আরও এক জন। ঘটনাটি ঘটেছে শুক্রবার রাতে কাশীপুর থানার পোলেরহাট-২ পঞ্চায়েতের মিদ্দেপাড়ায়। পুলিশ জানায়, আহতদের নাম সাহেব মোল্লা ও সিদ্দিক মোল্লা। দু’জনেই স্থানীয় বাসিন্দা। পুলিশ ও স্থানীয় সূত্রের খবর, ভাঙড়ের পাওয়ার গ্রিড বিরোধী ‘জমি জীবিকা বাস্তুতন্ত্র ও পরিবেশ রক্ষা কমিটি’র অন্যতম দুই সদস্য সাহেব ও সিদ্দিক। পুলিশ জানায়, এ দিন তাঁরা এলাকায় বসে বোমা বাঁধছিলেন। তখনই কোনও ভাবে বোমা ফেটে হাত উড়ে যায় সাহেবের। গুরুতর আহত হওয়ায় তাঁকে কলকাতার হাসপাতালে ভর্তি করা হয়েছে। যদিও বোমা বাঁধার অভিযোগ উড়িয়ে দিচ্ছেন ভাঙড় জমি আন্দোলনের অন্যতম মুখ অলীক চক্রবর্তী। তাঁর দাবি, ‘‘সাহেব আমাদের কমিটির সদস্য। তিনি রাতে ফিরছিলেন তখনই পাশের ঝোপ থেকে আগুনের ঝলকানি ও বিকট আওয়াজ হয়। মাটিতে লুটিয়ে পড়েন তিনি। সুতরাং রাস্তায় দাঁড়িয়ে সাহেব বোমা বাঁধছিলেন, এ কথা ঠিক নয়।’’