চাঁদা নিয়ে ঝামেলা দুর্গাষ্টমীর অঞ্জলির সময় গড়াল মারামারিতে। ঘটনায় মৃত্যু হল এক বধূর। সোমবার চাঞ্চল্যকর এই ঘটনাটি ঘটেছে মুর্শিদাবাদ থানার কাটিগঙ্গা রেল ব্রিজের পাশে সন্ন্যাসীডাঙা এলাকায়। পুলিশ সূত্রে খবর, মৃতার নাম সুচিত্রা মণ্ডল (৪৬)। পুলিশ সূত্রে খবর, সকাল সকাল অষ্টমীর অঞ্জলি প্রস্তুতি চলছিল সন্ন্যাসীপাড়ার একটি বারোয়ারি পুজো মণ্ডপে। তার প্রস্তুতিতে ছিলেন সুচিত্রা। অভিযোগ, আচমকা পাশের পাড়ার কয়েক জন লোক এসে চড়াও হয় তাঁর উপরে। প্রথমে বচসা। তার পর হাতাহাতির কারণে সংজ্ঞা হারিয়ে মাটিতে পড়ে যান সুচিত্রা। স্থানীয়েরা ওই বধূকে উদ্ধার করে হাসপাতালে নিয়ে যান। কিন্তু লালবাগ মহকুমা হাসপাতালের চিকিৎসকেরা তাকে মৃত বলে ঘোষণা করে। হাসপাতাল কর্তৃপক্ষ সূত্রে জানা গিয়েছে, মস্তিষ্কে রক্তক্ষরণের ফলে মৃত্যু হয়েছে বধূর। মৃতার বোন রাসমণি মণ্ডল বলেন, ‘‘আমার দিদি অঞ্জলির জোগাড়যন্ত্র করছিল। অন্য পড়া থেকে জনা দশেক লোক জন জোর করে মণ্ডপে ঢুকতে চায়। ওরা কেউ মন্দির তৈরির সময় চাঁদা দেয়নি। তাই দিদি বাধা দিয়েছিল। ওকে ধাক্কা মেরে ফেলে দেয়। মৃত্যু হয় ওর।’’ স্থানীয় সূত্রে খবর, মৃতার স্বামী দীর্ঘদিন ধরে দুরারোগ্য অসুখে ভুগছেন। নিঃসন্তান ছিলেন বধূ। এ ভাবে মৃত্যুর ঘটনায়  চাঞ্চল্য ছড়িয়েছে এলাকায়। ঘটনার তদন্ত শুরু করেছে পুলিশ।