প্রেমিকার বিয়ে হয়েছে। তবু তাঁর বাড়িতে যাতায়াত লেগেই ছিল। কিন্তু হঠাৎই বাধা। প্রেমিকার পরিবার জানিয়ে দেয়, আর যেন তিনি এ বাড়িতে পা না দেন। তবু প্রেমিক গেলেন প্রেমিকার বাড়িতে। সেটাও মাঝরাতে। কিন্তু পৌঁছেই প্রেমিকাকে এলোপাথাড়ি কোপ। নির্মম ভাবে খুন করা হল তাঁর বাবা-মাকেও। মঙ্গলবার এমনই অভিযোগ ঘিরে চাঞ্চল্য ছড়াল নদিয়ার পলাশিপাড়ার ধাওয়াপাড়া এলাকায়। খুন হলেন আদিবাসী পরিবারের বাবা-মা ও মেয়ে।  


স্থানীয় সূত্রে খবর, মৃতদের নাম নাম ডোমন মণ্ডল, সুমিত্রা মণ্ডল এবং মালা মণ্ডল। তিন জনকে গলার নলি কেটে নৃশংস ভাবে খুন করা হয়েছে। তাঁদের শরীরের বিভিন্ন অংশে রয়েছে ছুরির আঘাত। পুলিশ সূত্রে খবর, তরুণী মালার বাবা-মা হলেন ডোমন এবং সুমিত্রা। এঁদের তিন জনই খুন হয়েছেন সোমবার রাতে। পুলিশের প্রাথমিক অনুমান, বিবাহ বহির্ভূত সম্পর্কের জেরে এই খুন। জানা গিয়েছে, মালার বিয়ে হয় বছর দেড়েক আগে। কর্মসূত্রে স্বামী বাইরে থাকেন। এর মধ্যে এক স্থানীয় যুবকের সঙ্গে সম্পর্কে জড়ান মালা। তিনি বাপের বাড়িতেই থাকতেন। সেখানে প্রায়শ যাতায়াত ছিল প্রেমিক যুবকের। কিন্তু সম্প্রতি স্বামী এবং বাপের বাড়ির সবাই মালার এই সম্পর্কে আপত্তি জানান। ওই যুবককেও আর তাঁদের বাড়ি যেতে নিষেধ করেন মালার বাবা। পুলিশের অনুমান, এতেই ক্ষোভ জন্মায় ওই যুবকের। অভিযুক্তের খোঁজে তল্লাশি শুরু করেছে পুলিশ। পুলিশ সূত্রে খবর, তিন জনের শরীরে একাধিক জায়গায় ছুরির আঘাত রয়েছে। দেহগুলি ময়নাতদন্তের জন্য পাঠানো হয়েছে শক্তিনগর জেলা হাসপাতালে। এই খুন সম্পর্কে মনোরোগ বিশেষজ্ঞ রঞ্জন ভট্টাচার্য বলেন, ‘‘শুধু খুনের জন্য খুন নয়, এই খুনের পিছনে থাকতে পারে তীব্র প্রতিশোধস্পৃহা। খুনের ধরন দেখে অন্তত তাই মনে হচ্ছে। এমন প্রতিশোধস্পৃহা এক রকমের মানসিক ব্যাধি।’’