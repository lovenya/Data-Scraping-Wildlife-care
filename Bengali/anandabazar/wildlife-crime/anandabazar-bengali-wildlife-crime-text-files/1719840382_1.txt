নবম শ্রেণির এক ছাত্রীর আপত্তিকর ছবি সোশ্যাল মিডিয়ায় ছড়িয়ে দেওয়ার অভিযোগে এক যুবককে গ্রেফতার করল কৃষ্ণনগরের সাইবার ক্রাইম থানার পুলিশ। ধৃতের নাম অভিষেক সরকার। বাড়ি কৃষ্ণনগরের নির্মলনগরে। ধৃত যুবক হোটেল ম্যানেজমেন্টের ছাত্র বলে পুলিশ জানিয়েছে। সোমবার রাতে পুলিশ তাকে বাড়ি থেকে গ্রেফতার করে। প্রাথমিক তদন্তের পরে পুলিশ জানিয়েছে, নবম শ্রেণির ওই ছাত্রীর অঙ্কের গৃহশিক্ষক ছিল ধৃত ওই যুবক। বেশ কিছু দিন পড়ানোর পর একটা সময় ছাত্রীটির সঙ্গে সম্পর্ক ‘গভীর’ হয়। মোবাইলে আপত্তিকর ছবি তোলে। অভিযোগ, সেই ছবি দেখিয়ে বেশ কিছু দিন পর থেকে অভিষেক ছাত্রীটিকে ভয় দেখিয়ে টাকা দাবি করতে থাকে। প্রথম দিকে ওই ছাত্রী টাকার জোগান দিলেও একটা সময় পরে সে অতিষ্ট হয়ে পড়ে। শেষ পর্যন্ত বিষয়টি বাবা-মাকে জানায়। পুলিশ সূত্রে জানা গিয়েছে, পরিবারের সদস্যদের সহযোগিতায় ছাত্রীটি ‘সম্পর্ক’ থেকে বেরিয়ে আসতে চাইলে অভিষেক মরিয়া হয়ে ওঠে। ছাত্রীটির ছবি সোশ্যাল মিডিয়ায় ছড়িয়ে দেওয়ার হুমকি দিতে থাকে। তাতে বিশেষ কাজ না হওয়ায় সে সেই ছবি সোশ্যাল মিডিয়ায় ছড়িয়ে দেয়। বিষয়টি জানার পরে ছাত্রীটির পরিবারের লোকজন সাইবার ক্রাইম থানায় অভিযোগ করেন। বিষয়টি খতিয়ে দেখার পর পুলিশ অভিষেককে গ্রেফতার করে।