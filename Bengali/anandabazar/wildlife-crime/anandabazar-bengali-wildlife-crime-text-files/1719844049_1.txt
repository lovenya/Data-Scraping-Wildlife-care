চার সন্তানকে নিয়ে কুয়োয় ঝাঁপ দিয়েছিলেন এক মহিলা। মৃত্যুভয়ে শেষে কুয়ো থেকে দড়ি ধরে জ্যেষ্ঠ কন্যাকে নিয়ে উপরে উঠলেন তিনি। কিন্তু বাঁচাতে পারলেন না আরও তিন সন্তানকে। রবিবার এমনটাই ঘটেছে মধ্যপ্রদেশের বুরহানপুর জেলায়। পুলিশ সূত্রে খবর, রবিবার এলাকার একটি কুয়োয় চার সন্তানকে ধাক্কা মেরে ফেলে দেন ৩০ বছর বয়সি ওই মহিলা। এর পর নিজেও সেখানে ঝাঁপ দেন। কিন্তু মৃত্যুভয়ে কুয়োয় ঝোলানো দড়ি ধরে বড় কন্যাকে নিয়ে উপরে উঠে আসেন তিনি। কুয়োয় পড়ে গিয়ে মৃত্যু হয়েছে মহিলার ১৮ মাসের এক পুত্র এবং দুই কন্যাসন্তানের। তাদের এক জনের বয়স ৩। অন্য জনের বয়স ৫। তদন্তে নেমে পুলিশ জানতে পেরেছে যে, স্বামীর সঙ্গে ঝগড়া হয়েছিল ওই মহিলার। তার জেরেই সন্তানদের নিয়ে কুয়োয় ঝাঁপ দেন তিনি। মহিলার তিন সন্তানের দেহ উদ্ধার করে ময়নাতদন্তের জন্য পাঠানো হয়েছে। ওই মহিলা এবং তাঁর ৭ বছরের বড় কন্যা আপাতত সুস্থ। এই ঘটনায় মামলা রুজু করেছে পুলিশ।