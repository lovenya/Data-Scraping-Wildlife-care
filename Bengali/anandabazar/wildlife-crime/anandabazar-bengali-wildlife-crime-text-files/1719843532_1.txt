গরু চুরির চেষ্টা করায় এক যুবককে হাতেনাতে ধরে গণপিটুনি দেওয়ার অভিযোগ উঠল। গণপিটুনিতে মৃত্যু হয়েছে ওই যুবকের। ঘটনাটি ঘটেছে ঝাড়খণ্ডের গিরিডি জেলার সাদি গাওয়ারো গ্রামে। নিহত যুবকের নাম বিনোদ চৌধুরি। হাজারিবাগ জেলার সিমারিয়া গ্রামের বাসিন্দা তিনি। পুলিশ জানিয়েছে, চুরি-সহ অতীতে একাধিক অপরাধের মামলা ছিল বিনোদের বিরুদ্ধে। পুলিশ সূত্রে খবর, ৩১ ডিসেম্বর রাতে বীরালাল টুডু ও তাঁর পরিবারের সদস্যরা ঘুমোচ্ছিলেন। সেই সময় তাঁদের ঘরে ঢোকেন বিনোদ। বীরালালের বাড়িতে ছাগল ও গরু রাখা ছিল। প্রথমে ছাগলগুলির দড়ি খোলার চেষ্টা করেন বিনোদ। সেই সময় গরুগুলি ডাকতে থাকে। গরুর ডাক শুনে ঘুম ভেঙে যায় বীরালালের। ঘর থেকে বেরোনোর চেষ্টা করেন তিনি। কিন্তু দেখেন যে, ঘরের দরজা বাইরে থেকে বন্ধ। এর পর দরজা ভেঙে তিরধনুক হাতে নিয়ে বাইরে বেরোন বীরালাল। বিনোদ ও বীরালালের মধ্যে হাতহাতি হয়। চিৎকার শুনে ছুটে আসেন গ্রামবাসীরা। পালানোর চেষ্টা করেন বিনোদ। কিন্তু গ্রামবাসীরা তাঁকে পাকড়াও করে বেধড়ক মারধর করেন বলে অভিযোগ। গণপ্রহারের পরে তাঁর মৃত্যু হয়। খবর পেয়ে ঘটনাস্থলে যান এসডিপিও অনিলকুমার সিংহ ও মফস্‌সল থানার ইন-চার্জ বিনয়কুমার রাম। এই ঘটনায় মামলা রুজু করেছে পুলিশ। শুরু করা হয়েছে তদন্ত। এই প্রতিবেদন লেখা পর্যন্ত কাউকে গ্রেফতার করা হয়নি।