বর্ষবরণের রাতে রহস্যমৃত্যু গৃহবধূর। বুধবার সকালে যাদবপুরের পোদ্দারনগরে বহুতলের পাশে রক্তাক্ত অবস্থায় পাওয়া যায় সুইটি সূত্রধর নামে ওই মহিলার দেহ। ওই বহুতলেরই বাসিন্দা সুইটি।প্রাথমিক ভাবে পুলিশ জানতে পেরেছে, মঙ্গলবার রাতে পাঁচতলা ওই আবাসনের ছাদে বর্ষবরণ উপলক্ষে পার্টি ছিল। সেখানে উপস্থিত ছিলেন সুইটি, তাঁর স্বামী কুন্তল ছাড়াও আরও অনেকে। গভীর রাত পর্যন্ত সেখানে পানাহার চলে।তারপর এ দিন সকালে সুইটির দেহ পাওয়া যায় বহুতলের নীচে। প্রাথমিক ভাবে পুলিশের ধারণা, উপর থেকে পড়ে গিয়ে মৃত্যু হয়েছে সুইটির। কিন্তু কী ভাবে তিনি পড়ে গেলেন তা এখনও স্পষ্ট নয়। কোনও ভাবে বেসামাল হয়ে পড়ে গিয়েছেন, নাকি কেউ ধাক্কা মেরেছেন, তা খতিয়ে দেখছে পুলিশ।অন্যদিকে, সুইটির স্বামী কুন্তলের বক্তব্যেও বেশ কিছু অসঙ্গতি খুঁজে পেয়েছেন তদন্তকারীরা। পুলিশ জানিয়েছে, কুন্তল হোটেল ব্যবসায়ী। তারাপীঠে তাঁর হোটেল আছে। এক তদন্তকারী আধিকারিক বলেন, ‘‘কুন্তল শেষ কখন সুইটিকে দেখেছিলেন তা নিয়ে তাঁর বক্তব্যে অসঙ্গতি রয়েছে।” কুন্তল-সহওই রাতের পার্টিতে উপস্থিত অতিথিদের জিজ্ঞাসাবাদ করছে যাদবপুর থানার পুলিশ এবং গোয়েন্দা বিভাগের হোমিসাইড শাখার তদন্তকারীরা। এ দিন ঘটনাস্থলে গিয়েছিলেন ফরেন্সিক বিশেষজ্ঞরাও।