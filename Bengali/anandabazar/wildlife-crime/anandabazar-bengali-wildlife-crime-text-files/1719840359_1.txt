নবরাত্রি উপলক্ষ্যে গুজরাতের বিভিন্ন জায়গায় আয়োজন করা হয় গারবা নাচের। সম্প্রতি সেখানকার জুনাগড় জেলার শিল গ্রামে গারবা নাচের সময় দুই মহিলা ও এক নাবালিকার হাতে দেখা যায় ভয়ঙ্কর গোখরো। সাপ নিয়ে নাচের ভিডিয়ো সোশ্যাল মিডিয়ায় ছড়িয়ে পড়তেই দানা বাঁধে বিতর্ক। যার জেরে গত বৃহস্পতিবার পাঁচ জনকে গ্রেফতার করেছে পুলিশ। সেই ভিডিয়োতে দেখা যাচ্ছে, নাচের জন্য সারি দিয়ে দাঁড়িয়ে আছেন তিন জন। এক মহিলা ও অভিযুক্ত নাবালিকার দু’হাতে ধরা দু’টি গোখরো। অন্য জনের এক হাতে তরোয়াল, অন্য হাতে তিনি ধরে রয়েছেন গোখরোর লেজ। বন্দি অবস্থায় ছটফট করছে সাপটি। এই ঘটনার জেরেই পাঁচজনকে গ্রেফতার করা হয়েছে বলে জানিয়েছেন জুনাগড়ের ডেপুটি কনজারভেটর অফ ফরেস্ট সুনীল বেরওয়াল। অভিযুক্তদের বিরুদ্ধে ওয়াইল্ড লাইফ প্রোটেকশন অ্যাক্টে মামলা দায়ের করা হয়েছে। ধৃত তিন জনের মধ্যে এক জনের বয়স ১২ বছর। এ ছাড়াও ওই অনুষ্ঠানের আয়োজক ও সাপ সরবরাহকারীকেও গ্রেফতার করেছে পুলিশ। আরও পড়ুন: মানবাধিকারের ভারতীয় সংজ্ঞা প্রয়োজন, মত অমিতের আরও পড়ুন: সৈকতে ‘প্লগিং’ মোদীর, প্রশ্ন উঠছে, লোকদেখানো নয় তো?