বসিরহাটের তৃণমূল প্রার্থী নুসরত জাহানের বিরুদ্ধে সোশ্যাল মিডিয়ায় কুরুচিকর মন্তব্য এবং আপত্তিকর ছবি পোস্ট করার অভিযোগে গ্রেফতার করা হল হাসনাবাদের এক ব্যবসায়ীকে। বুধবার গ্রেফতার করা হয় মুরারিশার বাসিন্দা সরিফুল চৌধুরী ওরফে খোকা নামে ওই যুবককে। তাঁর বিরুদ্ধে পুলিশের কাছে অভিযোগ দায়ের করেছেন বসিরহাটের অতিরিক্ত সহকারী রিটার্নিং অফিসার তথা হাসনাবাদের বিডিও অরিন্দম মুখোপাধ্যায় এবং স্থানীয় পঞ্চায়েত সমিতির সহ সভাপতি এসকেন্দর গাজি। এর আগে প্রার্থীর বিরুদ্ধে সোশ্যাল মিডিয়ায় আপত্তিকর মন্তব্য, ছবি পোস্ট করায় বাদুড়িয়া এবং গাইঘাটা থেকেও ধরা হয়েছিল দু’জনকে। এ দিন এসকেন্দরের হোয়াটস অ্যাপে নুসরতের একটি আপত্তিকর ছবি ও লেখা আসে। অভিযোগ, সেটি পাঠিয়েছিলেন সরিফুল। এসকেন্দর বলেন, ‘‘এক সময়ে তৃণমূল করত ওই যুবক। এখন কোনও দল করে না বলেই জানি। বিষয়টি চোখে পড়ায় বিডিওর কাছে লিখিত অভিযোগ করি। থানাতেও অভিযোগ করা হয়েছে।’’ সরিফুলের অবশ্য দাবি, চক্রান্ত করে তাঁকে ফাঁসানো হয়েছে। বিডিও-র কথায়, ‘‘প্রার্থী যে দলেরই হোন না কেন, বিশেষ করে একজন মহিলার উদ্দেশ্যে এমন মন্তব্য এবং ছবি প্রচার করা অত্যন্ত অন্যায়। এ ভাবে যাঁরা নির্বাচনের পরিবেশ নষ্ট করতে চাইছে, তাদের কঠোর শাস্তি দাবি করছি।’’ তবে যে ভাবে দিনের পর দিন সোশ্যাল মিডিয়ায় নুসরতের বিরুদ্ধে প্রচার শুরু হয়েছে, তাতে চিন্তিত তৃণমূল নেতৃত্ব। তৃণমূল নেতা ফিরোজ কামাল গাজি বলেন, ‘‘সাংগঠনিক ভাবে বিষয়টি মোকাবিলা করার কথা ভাবা হচ্ছে।’’