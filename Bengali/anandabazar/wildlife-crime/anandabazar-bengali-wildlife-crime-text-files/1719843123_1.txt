ঘর থেকে উদ্ধার হল তরুণীর ঝুলন্ত দেহ। অভিযোগ, টাকা চেয়ে তাঁর উপর নির্যাতন করতেন শ্বশুরবাড়ির সদস্যরা। এই ঘটনায় গ্রেফতার করা হয়েছে তরুণীর স্বামীকে। ঘটনাটি ঘটেছে বাংলাদেশের চট্টগ্রামের মিরসরাইয়ে। বাংলাদেশের সংবাদমাধ্যম ‘প্রথম আলো’ সূত্রে খবর, সোমবার দুপুরে উপজেলার আম্বারিয়া গ্রামে একটি বাড়ি থেকে ১৮ বছর বয়সি এক তরুণীর ঝুলন্ত দেহ উদ্ধার করা হয়। আত্মহত্যায় প্ররোচনা দেওয়া হয়েছে, এই অভিযোগ জানিয়ে থানার দ্বারস্থ হয়েছে তরুণীর পরিবার। তদন্তে নেমে সোমবার রাতেই গ্রেফতার করা হয়েছে তরুণীর স্বামী তাজুল ইসলামকে। পুলিশ সূত্রে জানা গিয়েছে, ২০১৯ সালের ৩১ ডিসেম্বর ওই তরুণীর সঙ্গে এক যুবকের বিয়ে হয়। সে সময় তাঁর বয়স ছিল ১৫। ফলে আইনত বৈধ ছিল না বিয়ে। সে সময় দুই পরিবারের পক্ষ থেকে লিখিত চুক্তির ভিত্তিতে তাঁদের বিয়ে দেওয়া হয়। বিয়ের তিন মাস পর ওই যুবক কাজের জন্য ওমানে চলে যান। তিন বছর পর গত ১৭ অক্টোবর বাড়ি ফেরেন তাজুল। তাঁদের বিয়ের রেজিস্ট্রি করার জন্য চাপ দেয় তরুণীর পরিবার। কিন্তু রেজিস্ট্রি করা নিয়ে গড়িমসি করেন ওই যুবক। তরুণীর পরিবারের অভিযোগ, টাকা চেয়ে উল্টে তরুণীর পরিবারকে চাপ দেন ওই যুবক। টাকার জন্য তরুণীকে তাঁর শ্বশুরবাড়ির সদস্যরা মারধর করেন বলে অভিযোগ। পুলিশের দাবি, তরুণীর গলায় কালো দাগ রয়েছে। এই ঘটনার তদন্ত শুরু করেছে পুলিশ।