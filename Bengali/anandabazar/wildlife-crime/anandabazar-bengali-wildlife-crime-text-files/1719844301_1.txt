সম্পত্তি নিয়ে বচসার জেরে মাকে খুন করলেন যুবক। বাবাকেও খুনের চেষ্টা করেন তিনি। তাঁর আক্রমণে গুরুতর আহত অবস্থায় হাসপাতালে চিকিৎসাধীন যুবকের বাবা। অভিযোগ, শুধু বাবা, মা নন, অন্য আত্মীয়দেরও খুন করার পরিকল্পনা ছিল তাঁর। ঘটনাটি ঠাণের। কুরলা এলাকা থেকে ঠাণে এবং মুম্বই পুলিশ যৌথ অভিযান চালিয়ে অভিযুক্তকে গ্রেফতার করেছে। তাঁর বিরুদ্ধে নিজের ভাই, কাকিমা এবং অন্য আত্মীয়দের খুনের চেষ্টার অভিযোগ রয়েছে। অভিযুক্ত যুবকের নাম সংকল্প ভাটকর। তিনি পেশায় জিম প্রশিক্ষক। ৩১ বছর বয়সি যুবকের ছুরির আঘাতে মৃত্যু হয়েছে তাঁর মা ৬৬ বছরের বিনীতার। পুলিশ জানিয়েছে, গত কয়েক সপ্তাহ ধরেই যুবক নানা ছোটখাটো বিষয় নিয়ে বাবা এবং মায়ের সঙ্গে ঝামেলা করছিলেন। সম্পত্তির ভাগ নিয়েও তাঁদের মধ্যে বচসা হয়েছে একাধিক বার। গত বৃহস্পতিবার এই সংক্রান্ত ঝামেলাতেই হঠাৎ রেগে ওঠেন যুবক। তিনি ছুরি হাতে নিজের মায়ের দিকে তেড়ে যান। মায়ের পেটে এবং বুকে ছুরি দিয়ে এলোপাথাড়ি কোপ মারেন তিনি। সেখানেই বৃদ্ধার মৃত্যু হয়। অভিযোগ, যুবক এর পর তাঁর ৭১ বছরের বাবা বিলাসকেও ওই একই ছুরির কোপ মারেন। বুকে ছুরির আঘাত নিয়ে বৃদ্ধ হাসপাতালের আইসিইউতে সঙ্কট বলে জানিয়েছে পুলিশ। যুবক বাবা এবং মাকে মারার পর আত্মীয়দের বাড়িতেও গিয়েছিলেন। তাঁদেরকেও মেরে ফেলার পরিকল্পনা ছিল তাঁর। কিন্তু পুলিশের সতর্কতায় তা এড়ানো গিয়েছে। পুলিশ যুবকের আত্মীয়দের আগেই সতর্ক করে দিয়েছিলেন। তাঁদের বাড়িতে পৌঁছনোর আগে পুলিশ তাঁকে ধরে ফেলে।