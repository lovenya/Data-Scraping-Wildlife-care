মদ্যপান করে বাড়িতে ফিরে গোলমালের জেরে স্ত্রীকে শ্বাসরোধ করে খুনের অভিযোগ উঠল এক যুবকের বিরুদ্ধে। স্ত্রী আত্মঘাতী হয়েছেন, এই তত্ত্ব প্রতিষ্ঠা করতে তাঁর দেহ সিলিং ফ্যানে ঝোলান বলে তদন্তে জানতে পেরেছে পুলিশ। গ্রেফতার করা হয়েছে অভিযুক্ত যুবককে। ঘটনাটি চেন্নাইয়ের আর কে নগর থানা এলাকার। পুলিশ সূত্রে খবর, গত ১ জানুয়ারি মদ্যপান করে বাড়িতে ফেরেন নন্দকুমার নামে ৩৩ বছরের এক যুবক। বাড়ি ফেরার পর মদ্যপান করা নিয়ে  স্ত্রী ববিতার সঙ্গে তাঁর গোলমাল বাধে। মদ্যপান করে বাড়িতে প্রায়শই ওই যুবক গোলমাল বাধাতেন বলে অভিযোগ। এই পরিস্থিতিতে আত্মহত্যার হুমকি দেন যুবকের স্ত্রী। এর পরই রাগের মাথায় স্ত্রীর গলায় শাড়ি পেঁচিয়ে শ্বাসরোধ করে খুন করেন বলে অভিযোগ উঠেছে যুবকের বিরুদ্ধে। খুনের পর স্ত্রীর দেহ সিলিং ফ্যানে ঝুলিয়ে দেন তিনি। তার পর নিজেই প্রতিবেশীদের জানান যে, তাঁর স্ত্রী আত্মহত্যা করেছেন। ঘটনার তদন্তে নামে পুলিশ। মৃতদেহে ময়নাতদন্তের পর জানা যায় যে, মহিলাকে খুন করা হয়েছে। এর পরই ওই যুবককে জিজ্ঞাসাবাদ শুরু করে পুলিশ। পরে জিজ্ঞাসাবাদ পর্বে তিনি খুনের কথা স্বীকার করেন। বিচারবিভাগীয় হেফাজতে রয়েছেন তিনি।