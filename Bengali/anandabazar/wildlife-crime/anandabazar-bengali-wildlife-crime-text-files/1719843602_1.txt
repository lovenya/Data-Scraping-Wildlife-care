বেঙ্গালুরুর রাস্তায় ইচ্ছাকৃত ভাবে গাড়ি চাপা দিয়ে একটি পথকুকুরকে মারার অভিযোগ উঠল সেখানকার এক বাসিন্দার বিরুদ্ধে। দিন তিনেক আগেকার এই ঘটনার অভিযুক্তের খোঁজে এফআইআর করা হয়েছে বলে মঙ্গলবার জানিয়েছে বেঙ্গালুরু পুলিশ। ৭ জানুয়ারির ওই ঘটনার ভিডিয়ো ভাইরাল হতেই স্বতঃপ্রণোদিত ভাবে তদন্তে নামে পুলিশ। ওই ভাইরাল ভিডিয়োর সত্যতা অবশ্য যাচাই করেনি আনন্দবাজার অনলাইন। তবে তাতে দেখা গিয়েছে, বেঙ্গালুরুর রাস্তায় শুয়ে রয়েছে একটি পথকুকুর। গাড়ির আওয়াজ শুনে রাস্তায় ছেড়ে সরে যাওয়ার চেষ্টা করে সেটি। অভিযোগ, গাড়িচালক তা দেখেও ইচ্ছা করে গাড়ির গতি বাড়িয়ে পথকুকুরকে পিষে মেরে ফেলেন। প্রত্যক্ষদর্শীদের দাবি, সারমেয়টিকে বাঁচানোর চেষ্টা করলেও তা ব্যর্থ হয়। গাড়ি চাপা পড়ে ঘটনাস্থলেই মারা যায় কুকুরটি। অভিযোগ, পথকুকুরকে দেখে হর্নও বাজাননি গাড়িচালক। হর্ন বাজালে অথবা গাড়ির গতি কমালে হয়তো কুকুরটি সেখান থেকে সরে যেতে পারত বলেও দাবি। এই ঘটনায় অভিযুক্তের গাড়ির নম্বর চিহ্নিত করেছে বেঙ্গালুরু পুলিশ। সেই নম্বরের ভিত্তিতে সেই ব্যক্তির খোঁজ করা হচ্ছে বলে পুলিশ জানিয়েছে।