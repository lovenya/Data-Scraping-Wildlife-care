পুলিশকর্মী পরিচয় দিয়ে মাছ ব্যবসায়ীর কর্মীর থেকে ১০ লক্ষ টাকা হাতিয়ে নেওয়ার অভিযোগ উঠল কলকাতায়। বি বি গাঙ্গুলি স্ট্রিট এলাকার এই ঘটনায় মূল অভিযুক্ত-সহ পাঁচ জনকে গ্রেফতার করেছে পুলিশ। ঠিক কী ঘটেছে? বৃহস্পতিবার সন্ধ্যার পর সৈয়দ আসিফ মকসুদা নামে এক মাছ ব্যবসায়ীর দোকানের এক কর্মী সানাউল্লা ১০ লক্ষ টাকা ব্যাগে করে নিয়ে বাড়ি ফিরছিলেন। ওই টাকা প্রথমে বাড়িতে নিয়ে গিয়ে তা পরে ব্যাঙ্কে জমা করার কথা ছিল। কিন্তু বাড়ি যাওয়ার পথে তাঁর পথ আটকান চার ব্যক্তি। পুলিশকর্মী পরিচয় দিয়ে ওই চার ব্যক্তি সানাউল্লাকে জোর করে একটি দোকানে নিয়ে যান বলে অভিযোগ। তার পর তাঁর ব্যাগ থেকে নগদ টাকা হাতিয়ে নিয়ে চম্পট দেন ওই চার দুষ্কৃতী। এই ঘটনায় মুচিপাড়া থানায় অভিযোগ দায়ের করেন মাছ ব্যবসায়ী সৈয়দ। অভিযোগ পেয়েই তৎপর হয় পুলিশ। রাতভর বিভিন্ন এলাকায় তল্লাশি অভিযান চালানো হয়। তার পরই অভিযুক্ত চার ব্যক্তিকে নারকেলডাঙা থানা এলাকা থেকে গ্রেফতার করা হয়েছে। ধৃতরা হলেন সানি হাজরা, সমর দত্ত, টিঙ্কু সাহানি ও পাপ্পু খটিক। ধৃতদের কাছ থেকে নগদ ১০ লক্ষ টাকা উদ্ধার করা হয়। অভিযুক্তদের জেরা করে আরও তথ্য পায় পুলিশ। সেই সূত্রেই এই ঘটনার মূল অভিযুক্ত সমীর হাজরাকে গ্রেফতার করা হয়। তাঁকে বি বি গাঙ্গুলি স্ট্রিট থেকে পাকড়াও করা হয়েছে। ধৃত পাঁচ জনকেই শুক্রবার আদালতে পেশ করা হবে।