ভারতীয় ক্রিকেট দলের প্রাক্তন অধিনায়ক সৌরভ গঙ্গোপাধ্যায়ের স্ত্রী ও মেয়ের নামে ফেসবুকে ভুয়ো অ্যাকাউন্টের খোঁজ মিলল। বিষয়টি নজরে আসতেই লালবাজারের সাইবার ক্রাইম বিভাগের সঙ্গে যোগাযোগ করে অভিযোগ জানানো হয়েছে। জানা গিয়েছে, গত কয়েকদিন ধরেই এই অ্যাকাউন্ট থেকে বেশ কিছু কমেন্ট পোস্ট করা হচ্ছিল। লালবাজার সাইবার ক্রাইম বিভাগের আধিকারিকরা গোটা বিষয়টি খতিয়ে দেখার আশ্বাস দিয়েছেন। কোন আইপি অ্যাড্রেস থেকে এই ফেসবুক অ্যাকাউন্টগুলি চালানো হচ্ছে তা তদন্ত করে দেখছেন তাঁরা। আরও পড়ুন: এক কোটির বিদেশি মুদ্রা-সহ পাকড়াও গ্রাহকের কার্ড বদলে জালিয়াতি এর আগেও বহু সেলেব সাইবার অপরাধের শিকার হয়েছেন। ২০১৬-এ বাংলা টেলিভিশনের জনপ্রিয় অভিনেত্রী মধুমিতা চক্রবর্তীর ছবি বিকৃত করে দেহব্যবসার সঙ্গে তাঁর নাম জড়িয়ে ভুয়ো খবর ছড়িয়েছিল। যার ভিত্তিতে সে সময় লালবাজারে অভিযোগও জানিয়েছিলেন মধুমিতা ও তাঁর স্বামী অভিনেতা সৌরভ। অন্যের ছবি আর নাম ব্যবহার করে ফেসবুকে ভুয়ো অ্যাকাউন্ট খোলার বিষয়টি নতুন কিছু নয়। এই ভুয়ো অ্যাকাউন্ট রুখতে তাই নিজেদের সিকিউরিটি সেটিংস-এ ইতিমধ্যেই বেশি কিছু পরিবর্তন ঘটিয়েছে ফেসবুক কর্তৃপক্ষ। নতুন অ্যাকাউন্ট খোলার ক্ষেত্রে ফেস ডিটেকশন, আই স্ক্যানের মতো ব্যবস্থাও আনতে চলেছে সংস্থা। তাই ভবিষ্যতে ভুয়ো অ্যাকাউন্টের জন্য হয়রানির সম্ভাবনা কিছুটা কমবে বলেই মনে করছেন অনেকে।