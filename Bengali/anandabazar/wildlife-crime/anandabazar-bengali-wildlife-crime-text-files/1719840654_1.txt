ভিন্ রাজ্যের হায়দরাবাদ হোক বা এই শহরের কালীঘাট। একের পর এক ধর্ষণ ও নারী নিগ্রহের ঘটনার প্রতিবাদে পথে নামল বিভিন্ন রাজনৈতিক দল ও সংগঠন। গণতান্ত্রিক মহিলা সমিতি, ডিওয়াইএফআই, এসএফআইয়ের পাশাপাশি এসইউসি এবং সিপিআই (এম-এল) লিবারেশনের নানা শাখা সংগঠন পথে নেমেছে ইতিমধ্যেই। দক্ষিণ কলকাতার কংগ্রেস কর্মীরা সোমবার তুলসী মুখোপাধ্যায়দের নেতৃত্বে বালিগঞ্জ ফাঁড়ি থেকে মিছিল করে গিয়ে গড়িয়াহাটে মাবনবন্ধন করেন। হায়দরাবাদে গণধর্ষণ-কাণ্ডে অপরাধীদের ফাঁসির দাবিতে মিছিল করে নারী নিগ্রহ বিরোধী নাগরিক কমিটি। একই দাবিতে মোমিনপুর মোড়ে সন্ধ্যা বিক্ষোভ মিছিল করেন আশুতোষ চট্টোপাধ্যায়ের নেতৃত্বে এক দল কংগ্রেস কর্মী।