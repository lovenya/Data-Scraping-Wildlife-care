দুই জাল নোট পাচারকারীর মালদহ থেকে কলকাতায় আসার খবর পৌঁছে গিয়েছিল লালবাজারে। সেই মতো ওত পেতে দুই সন্দেহভাজনকে ধরেছিলেন গোয়েন্দারা। কিন্তু, জাল নোটের হদিস মিলছিল না! শেষে নজর গেল সন্দেহভাজনদের সোয়েটারের দিকে। পুলিশ সূত্রের দাবি, সোয়েটার খুলিয়ে তল্লাশি করতেই থরে থরে পাঁচশো টাকার জাল নোট বেরিয়ে এসেছিল। সোয়েটারে বিশেষ পকেট তৈরি করে লুকোনো ছিল ওই নোট। লালবাজার জানিয়েছে, জাল নোট পাচারের অভিযোগে সানাউল শেখ ও আক্রামুল শেখ নামে ওই দু’জনকে গ্রেফতার করা হয়েছে। তারা কালিয়াচকের বাসিন্দা। মঙ্গলবার সন্ধ্যা সওয়া ছ’টা নাগাদ শহিদ মিনারের কাছ থেকে তাদের ধরেন কলকাতা পুলিশের স্পেশ্যাল টাস্ক ফোর্সের (এসটিএফ) গোয়েন্দারা। ধৃতদের থেকে পাঁচশো টাকার নোটে ৩ লক্ষ ৪৬ হাজার টাকা উদ্ধার হয়েছে। বুধবার ধৃতদের ব্যাঙ্কশাল আদালতে হাজির করা হলে ৪ ফেব্রুয়ারি পর্যন্ত পুলিশি হেফাজতের নির্দেশ হয়। অন্য দিকে, সোমবার ২৫ কিলোগ্রাম হেরোইন-সহ দুই পাচারকারীকে গ্রেফতার করেছিল এসটিএফ। সম্প্রতি পূর্ব ও উত্তর-পূর্ব ভারতে একলপ্তে এত হেরোইন বাজেয়াপ্ত হয়নি বলেই গোয়েন্দাদের দাবি। পুলিশ জানায়, ধৃতদের নাম জুবের ও মৌলানা ফায়াজউদ্দিন। আদালতের নির্দেশে তারাও এসটিএফের হেফাজতে রয়েছে।