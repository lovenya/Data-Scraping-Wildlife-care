মোবাইল ফোন ছিনতাই ঠেকাতে গিয়ে অটো থেকে পড়ে গুরুতর জখম হলেন এক তরুণী। ঘটনাটি উত্তরপ্রদেশের গাজিয়াবাদ এলাকার। রবিবার এই ঘটনার কথা প্রকাশ্যে এসেছে। চলন্ত অটো থেকে পড়ে গিয়ে মারাত্মক জখম হয়েছেন ওই তরুণী। তাঁকে ইনটেনসিভ কেয়ার ইউনিটে রাখা হয়েছে। পুলিশ সূত্রে খবর, হাপুরের বাসিন্দা ওই তরুণীর নাম কৃতী সিংহ। তিনি একটি ইঞ্জিনিয়ারিং কলেজের প্রথম বর্ষের পড়ুয়া। গত শুক্রবার কলেজ থেকে বাড়ি ফেরার জন্য অটোয় উঠেছিলেন ওই ছাত্রী। ৯ নম্বর জাতীয় সড়ক ধরে যাওয়ার সময় আচমকাই বাইকে করে দুই যুবক তাঁকে ধাওয়া করেন। অটোর কাছে এসে ওই তরুণীর হাত থেকে মোবাইল ফোন ছিনিয়ে ওই দুই যুবক চম্পট দেন। পুলিশ আরও জানিয়েছে, ফোন নিয়ে যুবকরা চম্পট দিতে দেখে চলন্ত অটো থেকে নামতে যান ওই তরুণী। সেই সময়ই অটো থেকে পড়ে যান তিনি। গুরুতর জখম অবস্থায় ওই তরুণীকে গাজিয়াবাদের একটি মাল্টি স্পেশালিটি হাসপাতালে ভর্তি করানো হয়েছে। তাঁর মাথায় রক্ত জমাট বেঁধে ছিল। ওই তরুণীর অস্ত্রোপচার করা হয়েছে। তাঁকে পর্যবেক্ষণে রাখা হয়েছে বলে জানিয়েছেন চিকিৎসকেরা। এই ঘটনায় তরুণীর পরিবারের অভিযোগের ভিত্তিতে এফআইআর দায়ের করেছে পুলিশ। এই প্রতিবেদন লেখা পর্যন্ত কাউকে গ্রেফতার করা হয়নি।