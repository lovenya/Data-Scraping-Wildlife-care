দুই গোষ্ঠীর সংঘর্ষে রবিবার রাতে উত্তাল হল নিউ টাউন থানার লস্করআইট এলাকা। একটি সূত্রের দাবি, গোলমালে আহত হয়েছেন দু’জন। উভয় পক্ষই থানায় অভিযোগ দায়ের করেছে। অভিযোগ, সিন্ডিকেটের দখল কার হাতে থাকবে তা নিয়েই এই গোলমাল। অভিযোগ, ওই রাতে ডিএলএফ থেকে একটি দল বাতিল জিনিসপত্র বার করছিল। সে সময়ে অন্য গোষ্ঠীর লোকজন গিয়ে মালপত্র বার করতে বাধা দেয়। টাকা চাওয়া হয় বলেও অভিযোগ। তাই নিয়ে বচসার সূত্রপাত। স্থানীয়দের দাবি, এলাকার তৃণমূল নেতা বাহার আলি লস্কর এবং রাজারহাটের তৃণমূল যুব সভাপতি আফতাবউদ্দিনের অনুগামীদের মধ্যেই গোলমাল হয়েছে। বাহারের বক্তব্য, দরপত্রের মাধ্যমে এক পক্ষ কাজের বরাত পেয়েছিল। সেই অনুযায়ী রবিবার রাতে জিনিস বার করা হচ্ছিল। তখন গাড়ি আটকে ৩০ হাজার টাকা চাওয়া হয়। প্রতিবাদ করলে জোটে মারধর। তাঁর দলের লোকদের অভিযোগ, বিধায়ক সব্যসাচী দত্ত বিজেপিতে যোগ দেওয়ার পরে নতুন করে সিন্ডিকেট ব্যবসা শুরু করে দখলদারি করতে চাইছেন আফতাবউদ্দিনের অনুগামীরা। যদিও আফতাবউদ্দিনের দাবি, দু’পক্ষে সামান্য ধাক্কাধাক্কি হয়েছে মাত্র। তাঁর পাল্টা বক্তব্য, সব্যসাচীবাবু বিজেপিতে যাওয়ার পরে রাজারহাটে তৃণমূলের মধ্যে গোষ্ঠীদ্বন্দ্ব নেই। বিধায়ক সব্যসাচীবাবু জানান, এ সম্পর্কে তৃণমূল নেতৃত্বই বলতে পারবেন। তাঁর এ-ও অভিযোগ, রাজ্যে যে ভাবে আইনশৃঙ্খলার অবনতি হচ্ছে, নিউ টাউনেও তার প্রতিফলন ঘটছে। অভিযোগ খারিজ করে রাজারহাটের তৃণমূল নেতা প্রবীর কর জানান, দু’টি ব্যবসায়িক গোষ্ঠীর মধ্যে গোলমাল হয়েছে। এতে সিন্ডিকেটের বিষয় নেই। একই সুরে রাজারহাটের তৃণমূল নেতা তাপস চট্টোপাধ্যায় জানান, সিন্ডিকেটের গোলমাল নয়। তবে তৃণমূল কর্মীদের মধ্যে মতভেদ থাকলে আলোচনার মাধ্যমে সমাধান করা হবে।