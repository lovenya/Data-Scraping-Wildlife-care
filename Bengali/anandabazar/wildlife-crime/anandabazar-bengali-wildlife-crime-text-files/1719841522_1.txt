ফোন ছেড়ে এ বার ফেসবুকেও হানা জামতাড়া গ্যাংয়ের। শহরের একটি নামী রেস্তরাঁর নামে ভুয়ো পেজ খুলে রমরমিয়ে চলছে প্রতারণা। পার্ক স্ট্রিটের ওই রেস্তোরাঁর নাম করে লকডাউনের সময়ে শহরের বহু মানুষকে খাবার হোম ডেলিভারি দেওয়ার নাম করে ব্যাঙ্ক অ্যাকাউন্ট সাফ করে দেওয়ার ঘটনা ঘটেছিল। তার পরে এবার সেই একই কায়দায় প্রতারণা। তবে এবার মাধ্যম ফেসবুক। শহরের এক নামী বেসরকারি স্কুলের শিক্ষিকা অনন্যা সরকার সম্প্রতি এই প্রতারণার শিকার হতে হতে বেঁচে গিয়েছেন। তিনি জানিয়েছেন, কয়েক দিন আগেই তিনি পার্ক স্ট্রিটের ওই রেস্তরাঁর একটা ফেসবুক পেজ দেখতে পান। ওই রেস্তরাঁর চেলো কাবাব বিখ্যাত। ওই পেজে লেখা, রেস্তরাঁ কর্তৃপক্ষ চেলো কাবাবে বিশেষ ছাড় দিচ্ছেন। এক প্লেট চেলো কাবাব কিনলে আরও দু’প্লেট ফ্রি। ওই পেজে একটি ফোন নম্বরও দেওয়া রয়েছে। অনন্যা জানিয়েছেন, ওই নম্বরে ফোন করার পর তাঁকে জানানো হয় যে অনলাইনে প্রথমে ১০ টাকা পেমেন্ট করতে হবে অর্ডার কনফার্ম করার জন্য। সেই মতো একটি লিঙ্ক পান অনন্যা। সেই লিঙ্ক ক্লিক করতেই তাঁর ডেবিট কার্ডের তথ্য দিতে হয়। কার্ড নম্বর, সিভিভি সহ প্রয়োজনীয় নম্বরগুলো দেন অনন্যা। তার পর ফোনের ওপারের ব্যক্তি তাঁকে জানান, আরও একটি লিঙ্ক পাঠানো হবে। তা থেকে খাবার যিনি ডেলিভারি করবেন তাঁকে ট্র্যাক করা সম্ভব হবে। অনন্যা বলেন, ‘‘ওই লিঙ্ক ক্লিক করতেই একটি অ্যাপ ডাউনলোড হয়ে যায়।’’ সেই অ্যাপ থেকে তিনি বুঝতে পারেন, তাঁর ব্যাঙ্ক লেনদেনের সমস্ত তথ্য অন্য একটি মোবাইল নম্বরে চলে যাবে। তিনি তখন সন্দেহ করেন যে গোটাটা প্রতারণা। তিনি তড়িঘড়ি তাঁর অ্যাকাউন্টের টাকা অন্য একটি অ্যাকাউন্টে ট্রান্সফার করেন। পরে তিনি ওই রেস্তরাঁয় ফোন করে জানতে পারেন, ওই রকম কোনও অফার আদৌ নেই তাঁদের রেস্তরাঁয় এবং ওই পেজটিও তাঁদের নয়। আরও পড়ুন: শাক ও কুমড়োর আড়ালে দেহ পাচারের চেষ্টা, গ্রেফতার তিন আরও পড়ুন: স্বাধীনতা দিবসেও অব্যাহত তিক্ততা, চা-চক্রে মমতা যোগ না দেওয়ায় ঝাঁঝালো টুইট রাজ্যপালের