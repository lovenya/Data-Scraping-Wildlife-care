আরও একটা বদল সৌদি আরবে। ২৪ জুন থেকে গাড়ি চালানোর অধিকার পাচ্ছেন মেয়েরা। তার আগেই নয়া আইন এনে যৌন হেনস্থাকে কড়া শাস্তিযোগ্য অপরাধ হিসেবে চিহ্নিত করা হল এই দেশে। এত দিন সৌদি আরবে এই সংক্রান্ত স্পষ্ট আইন ছিল না। যৌন হেনস্থার বিচার চাইতে গিয়ে পাল্টা বিড়ম্বনায় পড়তে হয়েছে অনেককে। সোমবার মন্ত্রিসভার উপদেষ্টা ‘শুরা কাউন্সিল’ যৌন হেনস্থা প্রতিরোধ আইনের খসড়া চূড়ান্ত করে। তাতে বলা হয়, এই অপরাধের সাজা ৫ বছর পর্যন্ত কারাদণ্ড এবং সর্বোচ্চ ৩ লক্ষ রিয়াল (৫ লক্ষ ৪০ হাজার টাকা) জরিমানা। গাড়ি চালানোর সময়ে মহিলাদের রক্ষাকবচের ব্যবস্থাও এই আইনের অন্যতম উদ্দেশ্য। শুরা সদস্য লতিফা-আল-শালান বলেন, ‘‘আইনের বিরাট শূন্যস্থান পূর্ণ হল।’’ তবে সম্প্রতি গাড়ি চালানোর অধিকার, পুরুষতন্ত্রের অবসানের দাবিতে আন্দোলনরত ১১ মহিলা গ্রেফতার হন। যুবরাজ সলমনের  হঠাৎ লোকচক্ষুর আড়ালে যাওয়া নিয়েও প্রশ্ন ওঠে। সৌদি সরকার সমর্থিত সংবাদমাধ্যম তাঁদের বিশ্বাসঘাতক ও বিদেশি চর বলে চিহ্নিত করেছে।