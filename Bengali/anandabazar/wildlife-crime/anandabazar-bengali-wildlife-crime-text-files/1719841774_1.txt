মাঝরাস্তায় এক ব্যবসায়ীর পথ আটকে তাঁর থেকে বেশ কয়েক হাজার টাকা ছিনতাই করে চম্পট দিল দুই মোটরবাইক আরোহী। শনিবার রাতে ঘটনাটি ঘটেছে ঠাকুরপুকুর থানার মহাত্মা গাঁধী রোডে। অভিযুক্ত দুই যুবকের খোঁজ শুরু করেছে পুলিশ। কৌশিক চট্টোপাধ্যায় নামে ওই ব্যবসায়ী পুলিশকে জানিয়েছেন, ঠাকুরপুকুর ৩এ বাসস্ট্যান্ডের কাছে তাঁর একটি রেস্তরাঁ রয়েছে। রেস্তরাঁ থেকে হাঁটাপথে মিনিটখানেকের দূরত্বে জেমস লং সরণিতে তাঁর বাড়ি। শনিবার রাত ১০টা নাগাদ রেস্তরাঁ বন্ধ করে ফিরছিলেন কৌশিকবাবু। সাধারণত তিনি এই পথটুকু অটোয় আসেন। তবে ওই রাতে হেঁটে ফিরছিলেন। তাঁর অভিযোগ, রেল কলোনি বস্তির কাছে একটি মোটরবাইক হঠাৎই পিছন থেকে এসে তাঁর পথ আটকে দাঁড়ায়। দুই যুবক নেমে আসে বাইক থেকে। কৌশিকবাবু কিছু বুঝে ওঠার আগেই তারা তাঁর জামার কলার ধরে গালিগালাজ শুরু করে। হামলার আকস্মিকতায় হকচকিয়ে যান ওই ব্যবসায়ী। এরই মধ্যে ওই দুই যুবক তাঁর জামার পকেটে রাখা কয়েক হাজার টাকা এবং মোবাইলটি জোর করে কেড়ে বাইকে চেপে পালায়। যাওয়ার আগে তাঁকে শাসানি দেয় বলেও অভিযোগ। ঘটনার কিছু ক্ষণ পরে সম্বিত ফিরে পেয়ে কৌশিকবাবু তাঁর সঙ্গের ব্যাগে থাকা অন্য একটি মোবাইল থেকে এক বন্ধুকে ফোন করে সব জানান। তিনি এসে কৌশিকবাবুকে নিয়ে ঠাকুরপুকুর থানায় যান। রাতেই ঘটনাস্থল পরিদর্শন করে পুলিশ। ওই ব্যবসায়ী পুলিশকে জানিয়েছেন, ঘটনার সময়ে ওই রাস্তায় বিশেষ লোকজন ছিলেন না। রাস্তার আলোও জ্বলছিল না। অভিযুক্ত দুই যুবক মাস্ক পরে থাকায় তাদের মুখ দেখতে পাননি তিনি। তবে দু’জনেই বাংলায় কথা বলছিল। এক জনের চেহারা ছিল লম্বা, ছিপছিপে। অন্য জন ছোটখাটো এবং ভারী চেহারার। আচমকা ঘটনাটি ঘটে যাওয়ায় মোটরবাইকের নম্বরও তিনি দেখতে পাননি বলে জানিয়েছেন কৌশিকবাবু। রবিবার ওই ব্যবসায়ী বলেন, ‘‘শহরে রাত ১০টা এমন কিছু রাত নয়। আমি নিজের কথা ভাবছি না। আরও বড় কোনও ঘটনা তো ঘটতেও পারত।’’ পুলিশ জানিয়েছে, কোন দিক থেকে বাইকটি এসেছিল, কোন দিকে সেটি পালিয়েছে— রাস্তার সিসি ক্যামেরার ফুটেজ দেখে সে সব জানার চেষ্টা করা হচ্ছে।