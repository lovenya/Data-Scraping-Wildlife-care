মদ খাইয়ে স্বামীকে বেহুঁশ করে স্ত্রীকে গণধর্ষণের অভিযোগ উঠল বসিরহাটে। পুলিশ জানিয়েছে, অভিযুক্ত দুই যুবক তরুণীর স্বামীর পরিচিত। তরুণী বসিরহাট সুপার স্পেশ্যালিটি হাসপাতালে ভর্তি। দিলীপ সরকার নামে এক অভিযুক্তকে গ্রেফতার করেছে পুলিশ। অন্য জনের খোঁজ চলছে। স্থানীয় সূত্রে খবর, তরুণী কলেজে পড়েন। মাস কয়েক আগে বিয়ে করেন। দু’বাড়ির লোকজনের আপত্তি থাকায় বসিরহাট শহরে একটি ঘর ভাড়া নেন। স্বামীর সঙ্গে দিলীপের পরিচয় ছিল। তার কাছেই ওই তরুণীর স্বামী রাজমিস্ত্রির কাজ করতেন। দিলীপ পেশায় ঠিকাদার। ওই দম্পতির বাড়িতে যাতায়াত ছিল। বুধবার রাত সাড়ে ৮টায় দিলীপ তার ভাগ্নে সমীর ও সুনীল গায়েনকে নিয়ে ওই দম্পত্তির বাড়িতে যায়। সেখানে সকলে মিলে মদ খায়। রাত ১২টা নাগাদ সুনীল চলে যান। তরুণীর স্বামী মদ খেয়ে বেহুঁশ হয়ে পড়লে দিলীপ ও সমীর তরুণীকে খুনের হুমকি দিয়ে ধর্ষণ করে বলে অভিযোগ। তরুণী বলেন, ‘‘অভাবের সংসার। নানা সাহায্য নিয়ে দিলীপ বাড়িতে আসত। আমরা মামা বলে ডাকতাম। জোর করে আমার গালে মদ ঢেলে দিয়েছিল দিলীপ। ধর্ষণের কথা পাঁচকান করলে গুলি করে খুন করবে বলেছিল।’’ ঘটনার পরে বাইরে থেকে তালা দিয়ে পালিয়ে যায় দু’জন। বৃহস্পতিবার সকালে তরুণী প্রতিবেশীদের ডেকে দরজা খোলান। পরে থানায় গিয়ে পুলিশকে সব জানান। এরপরেই পুলিশ দিলীপকে গ্রেফতার করে। পুলিশ জানায়, ধর্ষণের মামলা রুজু করে তদন্ত শুরু হয়েছে।