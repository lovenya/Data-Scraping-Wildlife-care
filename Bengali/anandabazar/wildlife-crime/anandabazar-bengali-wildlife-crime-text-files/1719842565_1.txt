নারকেলডাঙা কসাই বস্তিতে মহম্মদ ওয়াসিম নামে স্থানীয় এক যুবককে আগ্নেয়াস্ত্র নিয়ে আক্রমণের অভিযোগ। পিস্তলের বাঁট দিয়ে আঘাত করা হয় অভিযোগকারী মহম্মদ ওয়াসিমের মাথায় ও মুখে। এই ঘটনায় দুই অভিযুক্তকে গ্রেফতার করেছে নারকেলডাঙা থানার পুলিশ। পুলিশসূত্রে খবর, পুরনো শত্রুতার জেরে এই ঘটনা ঘটে। আহত মহম্মদ ওয়াসিমের দাবি, বছর খানেক আগে নারকেলডাঙায় স্থানীয় এক যুবকের বিরুদ্ধে হুকিং নিয়ে প্রতিবাদ করেছিলেন তিনি, তার জেরে সোমবার তাঁর উপর আক্রমণ ঘটে এবং পিস্তলের বাঁট দিয়ে মাথায় ও মুখে আঘাত করা হয়। ঘটনার সূত্রপাত সোমবার সন্ধ্যায়। নারকেলডাঙায় রাস্তা দিয়ে যাওয়ার সময় প্রথমে তাঁর সঙ্গে ঝামেলা পাকান অভিযুক্ত মহম্মদ শাহিদ। স্থানীয় বাসিন্দাদের হস্তক্ষেপে প্রথমে তা থামলেও কিছুক্ষণের মধ্যেই আবার তিনি আক্রমণ করেন ওয়াসিমকে।‘‘লক্ষ করি, আমার দিকে ‌আগ্নেয়াস্ত্র তাক করে রয়েছে,’’ জানান ওয়াসিম। গুলি না চালালেও, পিস্তলের বাঁট দিয়ে মাথা এবং মুখে আগাত করা হয়। আহত ওয়াসমকে চিকিৎসার জন্য নিয়ে যাওয়া হয় এনআরএস হাসপাতালে। সেখানেই তাঁর প্রাথমিক চিকিৎসা করা হয়। অভিযোগের ভিত্তিতে মঙ্গলবার মহম্মদ শাহিদ এবং তার সহোযোগী হায়দরকে গ্রেফতার করা হয়। আগ্নেয়াস্ত্রটি বাজেয়াপ্ত করা হয়েছে বলে জানিয়েছে পুলিশ।