গণেশ পুজোর শোভাযাত্রায় লোক জড়ো করতে না পেরে বেধড়ক মার খেলেন যুবক। চার জন মিলে তাঁকে মারধর করেছেন বলে জানা গিয়েছে। ঘটনাটি ঘটেছে মহারাষ্ট্রের ঠাণেতে। যুবকের নাম সত্যম সোহনি। বয়স মাত্র ১৮ বছর। সূত্রের খবর, গণেশ পুজোর শোভাযাত্রায় তিনি অনেক লোক জড়ো করবেন বলে কথা দিয়েছিলেন। কিন্তু শেষ মুহূর্তে বেঁকে বসেন। পুজোর দিন যতই এগিয়ে আসছিল, ততই দূরত্ব বাড়াচ্ছিলেন তিনি। ফোনও ধরছিলেন না। উৎসবের দিন ওই যুবকের টিকিও দেখতে পাননি অভিযুক্তরা। তাতেই ক্ষুব্ধ হন তাঁরা। পরে ওই যুবককে খুঁজে বার করেন অভিযুক্ত চার জন। তাঁর বাড়িতে গিয়ে বেধড়ক মারধর করা হয় বলে অভিযোগ। ঠাণের কোলসেওয়াড়ি থানায় এ বিষয়ে অভিযোগ দায়ের করা হয়েছে। পুলিশ তদন্ত শুরু করেছে। অভিযুক্তদের পরিচয়ও জানতে পেরেছে পুলিশ। কিন্তু এখনও কাউকে গ্রেফতার করা হয়নি। মহারাষ্ট্রে বরাবরই গণেশ পুজো ধূমধামের সঙ্গে পালন করা হয়। ১০ দিন ধরে গণেশ পুজোকে ঘিরে উৎসবে মুখর থাকে গোটা রাজ্য। তার মাঝেই এমন ঘটনা ঘটেছে ঠাণেতে। পুজোর শোভাযাত্রায় লোক জড়ো করতে না পেরে মার খেতে হয়েছে বছর ১৮-র যুবককে।