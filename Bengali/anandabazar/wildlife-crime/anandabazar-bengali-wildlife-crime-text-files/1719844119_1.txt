চাষের জমি থেকে বৈদ্যুতিক তার-সহ একটি পাম্প চুরির ‘অপরাধে’ এক দলিতকে বারংবার বেদম পিটুনির অভিযোগ উঠেছিল সাত কৃষকের বিরুদ্ধে। পিটুনির জেরেই গত মাসে মৃত্যু হয় ওই দলিতের। শুক্রবার পুলিশ জানিয়েছে, ওই ব্যক্তিকে খুনের অভিযোগে সাত কৃষককে গ্রেফতার করা হয়েছে। পুলিশ সূত্রে খবর, সংগারেড্ডি জেলার গুম্মাদিদালা গ্রামের বাসিন্দা এম মল্লেশম (৩৯)-কে পিটিয়ে খুনের অভিযোগে বৃহস্পতিবার কে সুধাকর, কুম্মারি মল্লেশ, ওয়াই সঞ্জীব রেড্ডি, কে মল্লেশ, কে আনজানেউলু, কে শ্রীনিবাস এবং এম বীরাপ্পাকে গ্রেফতার করা হয়েছে। অভিযোগ, চাষের কাজে ব্যবহৃত বৈদ্যুতিক তার, গোটা পাম্প সেট চুরির অভিযোগ তুলে মল্লেশমকে ক্ষেতে টেনে নিয়ে গিয়ে বেধড়ক মারধর করেন ওই সাত জন কৃষক। এর পর ক্ষেতের কাছে একটি অফিসে নিয়ে গিয়ে আবার চলে পিটুনি। মারধরের জেরে সেখানেই লুটিয়ে পড়েন মল্লেশম। খবর পেয়ে ঘটনাস্থলে পৌঁছন মল্লেশমের স্ত্রী এবং দুই সন্তান। এর পর পুলিশ গিয়ে তাঁর দেহ উদ্ধার করে। মৃতের দেহে একাধিক চোট-আঘাত ছিল বলে পুলিশ সূত্রে খবর। স্বামীকে খুন করা হয়েছে অভিযোগ তুলে সাত কৃষকের বিরুদ্ধে পুলিশের দ্বারস্থ হয়েছেন মল্লেশমের স্ত্রী মীনা। তাঁর দাবি, চাষের যন্ত্রপাতি চুরি নিয়ে পুলিশে অভিযোগ করতে পারতেন কৃষকেরা। তার বদলে কেন তাঁর স্বামীকে পেটানো হল? মীনার অভিযোগের ভিত্তিতে সাত জনের বিরুদ্ধে খুনের অভিযোগে মামলা রুজু করেছে তেলঙ্গানা পুলিশ। গ্রেফতারির জেরে যাতে অপ্রীতিকর পরিস্থিতি তৈরি না হয়, সে জন্য গুম্মাদিদালা গ্রামের পুলিশ পিকেট বসানো হয়েছে।