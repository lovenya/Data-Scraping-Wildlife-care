১০ বছরের বালিকাকে ধর্ষণ করে খুনের অভিযোগে এক যুবককে মৃত্যুদণ্ডের নির্দেশ দিল মথুরার আদালত। অপরাধের ৫৭ দিনের মধ্যেই শেষ করা হল বিচারপ্রক্রিয়া। শুক্রবার দোষী যুবক ৩০ বছরের সতীশ কুমারকে মৃত্যুদণ্ডের সাজা শুনিয়েছেন বিচারক বিপিন কুমার। পুলিশ সূত্রে খবর, এলাকায় ‘ভান্ডারা’য় (যেখানে খাওয়ানোর ব্যবস্থা করা হয়) নিয়ে যাওয়ার প্রলোভন দেখিয়ে ১০ বছরের বালিকাকে নিজের বাড়িতে নিয়ে গিয়ে ওই যুবক ধর্ষণ করেন বলে অভিযোগ। ধর্ষণের পর বালিকাকে শ্বাসরোধ করে খুনের পর তার দেহ জঙ্গলে ফেলে দেওয়ার অভিযোগ ওঠে ওই যুবকের বিরুদ্ধে। গত ১৩ অক্টোবর ওই বালিকার দেহ উদ্ধার করে পুলিশ। বালিকার মায়ের অভিযোগের ভিত্তিতে ওই যুবককে গ্রেফতার করে পুলিশ। বালিকার দেহ উদ্ধারের ছয় ঘণ্টার মধ্যেই গ্রেফতার করা হয় তাঁকে। ওই যুবক বিবাহিত বলে জানিয়েছে পুলিশ। পেশায় দর্জি ওই যুবকের সঙ্গে তাঁর স্ত্রীর ঝামেলা ছিল। তাঁরা আলাদা থাকেন। ডিএসপি প্রবীণ মালিক জানিয়েছেন যে, দ্রুত তথ্যপ্রমাণের ভিত্তিতে এক মাসের মধ্যেই অভিযুক্তের বিরুদ্ধে চার্জশিট জমা দেওয়া হয়। তার পরই দ্রুত বিচারপ্রক্রিয়া সম্পন্ন করা হয়।