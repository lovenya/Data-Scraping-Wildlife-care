স্ত্রীকে খুন করে পালিয়ে গিয়েছিল। নাম ভাঁড়িয়ে সেলাই কারখানায় কাজে যোগ দিয়েছিল অভিযুক্ত। এমনকি নিজের ফোন ফেলে দিয়ে অন্যের নামে নতুন ফোনও কিনেছিল সে। কিন্তু তাতেও শেষরক্ষা হল না। শুক্রবার রাতে পুলিশ গ্রেফতার করেছে অভিযুক্ত স্বামীকে। পুলিশ জানিয়েছে, পলাতক শাহজাহান মোল্লাকে বারাসতের শাসন থেকে গ্রেফতার করেছে দক্ষিণ বন্দর থানার পুলিশ। ধৃতকে শনিবার আলিপুর আদালতে তোলা হলে বিচারক ২৫ জানুয়ারি পর্যন্ত পুলিশি হেফাজতে রাখার নির্দেশ দেন। পুলিশ সূত্রের খবর, গত ১০ ডিসেম্বর দক্ষিণ বন্দর থানা এলাকার খিদিরপুরের কাছে সিপিটি কলোনির বস্তির ঘর থেকে আনজুয়ারা খাতুন মোল্লা আরা (৪৩) নামে এক মহিলার দেহ উদ্ধার করা হয়। ময়না তদন্তের রিপোর্ট থেকে পুলিশ জানতে পারে, শ্বাসরোধ করে খুন করা হয়েছে তাঁকে। তাঁর বিবাহ বিচ্ছেদের মামলা চললেও ঘটনার আগের দিন ওই বস্তির ঘরে এসেছিল আনজুয়ারার স্বামী শাহজাহান। ঘটনার পর থেকেই খোঁজ নেই শাহজাহানের। তদন্তকারীরা জানাচ্ছেন, খোঁজ নিয়ে দেখা যায়, গা ঢাকা দেওয়ার পর থেকেই নিজের ফোন আর ব্যবহার করছিল না শাহজাহান। এমনকি কুলপির বাড়িতেও ফিরে যায়নি সে। এক তদন্তকারী জানাচ্ছেন, এর পরেই তার আত্মীয়দের উপরে নজরদারি চালানো শুরু হয়। তখনই শাহজাহানের নতুন ফোন নম্বরের খোঁজ মেলে। সেই সূত্র ধরেই শাসনের একটি সেলাই কারখানা থেকে গ্রেফতার করা হয় অভিযুক্তকে। সেখানে নাম ভাঁড়িয়ে সেলাই কারিগর হিসাবে কাজ করছিল সে। প্রাথমিক তদন্তের পরে পুলিশ জানিয়েছে, শাহজাহানের সঙ্গে বনিবনা ছিল না আনজুয়ারার। এই নিয়ে আদালতে মামলাও হয়েছিল। পুলিশের কাছে ধৃতের দাবি, আদালতের নির্দেশ মেনে স্ত্রীকে খোরপোশ বাবদ মাসে মাসে টাকা দিতে হত তাকে। যা তার পক্ষে দেওয়া সম্ভব ছিল না। তাই সে স্ত্রীকে বলেছিল মামলা তুলে নিতে। কিন্তু আনজুয়ারা তাতে রাজি না হওয়ায় তাঁকে সে খুন করে বলে পুলিশের কাছে দাবি করেছে শাহজাহান।