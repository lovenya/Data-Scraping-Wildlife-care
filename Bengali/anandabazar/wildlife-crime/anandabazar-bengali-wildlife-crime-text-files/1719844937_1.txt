এমনই আপনভোলা যে কোথায় পা পড়ছে, তার খেয়াল নেই। ফলে যা হওয়ার তাই হল। বন্ধুর সঙ্গে ঘুরতে বেরিয়ে একেবারে ‘পা পিছলে আলুর দম’ হল পশুরাজ সিংহ। সোজা গিয়ে সে পড়ল জলে। তার পর হাবুডুবু। অপমানের একশা একেবারে। পশুরাজ বলে কথা। তার মান্যিগণ্যি আলাদা। তার আতান্তরে পড়ার দৃশ্য মোটেই প্রকাশ‌্যে আসা উচিত নয়। কিন্তু কোনও এক দুর্জন সেই সময়ের ভিডিয়ো রেকর্ড করেছিল। সেই ভিডিয়ো এখন ভাইরাল। পশুরাজের বিপদে পড়ার ভিডিয়ো ছড়িয়ে পড়েছে মনুষ্য জগতে। ভিডিয়োটি সম্ভবত তোলা হয়েছে কোনও চিড়িয়াখানায়। দেখা যাচ্ছে একটি জলাধারের পাশে ঘুরতে বেরিয়েছে দুই আফ্রিকার সিংহ।  একেবারে জলের ধার  ঘেঁষেই হাঁটছিল দু’জন। আচমকাই একজনের পা ফসকায়। তার পরেই  সোজা জলে গিয়ে পড়ে পশুরাজ। তার বন্ধুকে দেখা যায় অবাক হয়ে তার সামনে এসে দাঁড়াতে। এই ভিডিয়োটি দেখেই মজা পেয়েছেন নেটাগরিকদের একাংশ। শিকার করে জীবনধারণ করা অভ্যাস পশুরাজের। সতর্ক থাকাই পশুরাজের ধর্ম। সেই পশুরাজ কিনা নিজেই এমন পরিস্থিতির শিকার!  মানুষেরা বলছেন, ‘‘যাক, তা হলে পশুরাজ সিংহও বিব্রত হতে পারে!’’