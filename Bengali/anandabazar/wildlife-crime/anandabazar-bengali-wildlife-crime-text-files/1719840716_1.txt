মেট্রোর কামরায় মোবাইলে এক মহিলা যাত্রীর ছবি তোলার অভিযোগে সোমবার রাতে উত্তরপাড়ার বাসিন্দা, বছর চৌষট্টির এক ব্যক্তিকে গ্রেফতার করল সিঁথি থানার পুলিশ। মঙ্গলবার আদালতে তোলা হলে জীবানন্দ সরকার নামে ওই ব্যক্তিকে বিচারবিভাগীয় হেফাজতে পাঠানোর নির্দেশ দেন বিচারক। মেট্রো সূত্রের খবর, গত শনিবার সন্ধ্যায় দমদমমুখী ট্রেনে ফিরছিলেন চিৎপুরের বাসিন্দা, বছর ছাব্বিশের এক তরুণী। অভিযোগ, কামরার মধ্যেই লুকিয়ে তাঁর ছবি তুলছিল জীবানন্দ। ওই তরুণী প্রতিবাদ করায় প্রথমে বিষয়টি অস্বীকার করে সে। পরে তার মোবাইলে ওই তরুণীর ছবি মেলায় দমদমে নামিয়ে অভিযুক্তকে মেট্রো কর্তৃপক্ষের হাতে তুলে দেন যাত্রীরা। ওই ব্যক্তির বাড়িতে ফোন করা হলে তার স্ত্রী তরুণীকে অভিযোগ না জানাতে অনুরোধ করেন। সেই মতো প্রথমে অভিযোগ না জানানোর কথাই লিখিত ভাবে মেট্রো কর্তৃপক্ষকে জানান ওই তরুণী। পরে অবশ্য মত বদল করে রবিবার কলকাতা পুলিশের ফেসবুক পেজে এ নিয়ে অভিযোগ জানান তিনি। তাঁর অভিযোগ পেয়ে ঘটনাটি সিঁথি থানার পুলিশ মেট্রো কর্তৃপক্ষের কাছে জানতে চায়। অভিযোগকারিণীর সঙ্গেও যোগাযোগ করে পুলিশ। সোমবার ওই তরুণীর লিখিত অভিযোগের ভিত্তিতে পুলিশ জীবানন্দকে গ্রেফতার করে। তার মোবাইল ঘেঁটে একাধিক তরুণীর ছবি মিলেছে। বিভিন্ন সময়ে লুকিয়ে সে ওই সব ছবি তুলেছিল বলে অভিযোগ।