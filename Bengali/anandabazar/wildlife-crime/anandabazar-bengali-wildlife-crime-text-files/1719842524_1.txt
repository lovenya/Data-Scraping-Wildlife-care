মন্দিরে দোল খেলার অছিলায় ঢুকে পড়ে একের পর এক পকেট সাফ করছিল পকেটমারদের একটি দল। সেই দলে ছিল মহিলারাও। ছয় মহিলা-সহ আট জনের ওই দলটিকে গ্রেফতার করেছে পুলিশ। তাদের জেল হেফাজতে রাখার নির্দেশ দিয়েছেন বিচারক। এই ঘটনা ঘটেছে পশ্চিম মেদিনীপুরের দাসপুর থানার জয়রামচক এলাকার নিমতলায়।

পুলিশ সূত্রে জানা গিয়েছে, নিমতলার মহাপ্রভু মন্দিরে শুক্রবার বিকেলে দোল খেলায় মেতেছিলেন স্থানীয় বাসিন্দারা। সেই সময় ছয় মহিলা-সহ আট জনের একটি দলও ভিড়ে মিশে রং খেলতে শুরু করে। স্থানীয় বাসিন্দাদের অভিযোগ, দোল খেলার অছিলায় আসলে ওই দলটি জড়ো হওয়া স্থানীয় বাসিন্দাদের পকেট সাফ করছিল। এই অভিযোগে ওই দলটিকে আটক করে মারধর করতে শুরু করেন স্থানীয় বাসিন্দারা। খবর পেয়ে ঘটনাস্থলে পৌঁছয় দাসপুর থানার পুলিশ। জনরোষ থেকে অভিযুক্তদের উদ্ধার করে। অভিযুক্তদের গ্রেফতার করে শনিবার আদালতে হাজির করানো হয়। বিচারক সকলকে আট দিনের জেল হেফাজতে রাখার নির্দেশ দিয়েছেন। ২৮ মার্চ ধৃতদের আবার আদালতে হাজির করানো হবে। দাসপুর পুলিশ সূত্রে জানা গিয়েছে, ধৃতেরা সকলেই হুগলি জেলার বাসিন্দা।