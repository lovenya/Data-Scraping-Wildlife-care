বোনকে ধর্ষণ করেছে বাবা— এই খবর জানাজানি হতেই লজ্জা, অপমানে আত্মহত্যা করল ভাই। রাজস্থানের জালৌরে ঘটনাটি ঘটেছে বলে আজ পুলিশ জানিয়েছে। নির্যাতিতা নাবালিকার বয়ানের ভিত্তিতে তদন্ত শুরু করেছে পুলিশ। ধর্ষক বাবা পলাতক। জালৌরে গত কাল ৩২ মিনিটের একটি অডিয়ো ক্লিপ ছড়িয়ে পড়ে। তাতে শোনা যায়, এক নাবালিকা তার পিসির কাছে বাবার কুকীর্তির কথা বলছে। অডিয়োতে ওই নাবালিকাকে বলতে শোনা গিয়েছে, এক দিন তার বাবা তাকে মোবাইল ফোন কিনে দেওয়ার অছিলায় গাড়ি করে বাজারে নিয়ে যায়। সেই সময় মেয়েটির মা বলেছিলেন, মোবাইল ফোন কিনতে ছেলেকেও যেন সঙ্গে নিয়ে যায় তাঁর স্বামী। কিন্তু রাজি হয়নি ওই ব্যক্তি। রাস্তায় সে মেয়েকে ধর্ষণ করে বলে অভিযোগ। তবে ঘটনাটি কবে ঘটেছে তা অবশ্য ওই অডিয়ো ক্লিপ থেকে বোঝা যায়নি। অডিয়ো ক্লিপের কথোপকথন এলাকায় ছড়িয়ে পড়তে বেশি সময় লাগেনি। বোনের উপর বাবার নির্যাতনের কথা জানতে পারে ভাই। ওই দিনই সাঞ্চৌরে নর্মদা খালে ঝাঁপ দিয়ে নির্যাতিতার ভাই আত্মহত্যা করে। ওই অডিয়ো ক্লিপেই নাবালিকাকে বলতে শোনা গিয়েছে, আগেও সুযোগ পেলেই বাবা তাকে যৌন নিগ্রহ করত। প্রথম দিকে, তার ঘুমের সময়ে নানা ভাবে উত্ত্যক্ত করত বাবা। মেয়েটির অভিযোগ, তার বাবা তাকে বাড়ি থেকে বার হতে দিত না এবং কথা বলতে দিত না পরিবারের অন্যদের সঙ্গে। মেয়েটি তার পিসিকে জানিয়েছে, বাবার কুকীর্তির প্রতিবাদ করলে তার মা তাকে বকাবকি করেছিল। জেলা পুলিশের এক অফিসার জানিয়েছেন, অডিয়ো ক্লিপের ভিত্তিতে তদন্ত শুরু হয়েছে। নির্যাতিতার বয়ান রেকর্ড করা হয়। তার বাড়িতেও গিয়েছিল পুলিশ। কিন্তু তার আগেই পালিয়ে যায় অভিযুক্ত। বাড়ির লোকেরা মেয়েটির উপর নির্যাতনের কথা  জানত কিনা তা-ও খতিয়ে দেখছে পুলিশ।