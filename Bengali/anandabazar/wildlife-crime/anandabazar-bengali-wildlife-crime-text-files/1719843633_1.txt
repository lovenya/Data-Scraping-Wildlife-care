অচেনা তরুণীর সঙ্গে ভিডিয়ো কলে যৌনতায় মত্ত হয়ে কয়েক কোটি টাকা খোয়ালেন এক ব্যবসায়ী। প্রতারণার অভিযোগ দায়ের করেছেন থানায়। ঘটনাটি ঘটেছে গুজরাতে। সম্প্রতি পুলিশ সূত্রে এই খবর জানা গিয়েছে। ব্যবসায়ীর অভিযোগ, গত ৮ অগস্ট অচেনা নম্বর থেকে ভিডিয়ো কল পান তিনি। ফোন ধরতেই এক তরুণী নিজেকে মোরবীর বাসিন্দা বলে পরিচয় দেন। তাঁর নাম রিয়া শর্মা বলে জানান ওই তরুণী। এর পরই ব্যবসায়ীর সঙ্গে ভাব জমান তিনি। কিছু ক্ষণের মধ্যেই ভিডিয়ো কলে ব্যবসায়ীর সঙ্গে যৌন উত্তেজক মুহূর্ত তৈরি করেন তরুণী। এর পর তরুণীর কথায় মোহিত হয়ে ওই ব্যবসায়ী বিবস্ত্র হন। এমন সময়ই আচমকা ভিডিয়ো কল কেটে দেন ওই তরুণী। পরে ব্যবসায়ীকে ফোনে ৫০ হাজার টাকা চান তিনি। টাকা না দিলে ওই ভিডিয়ো ফাঁস করার হুমকি দেন বলে অভিযোগ করেছেন ব্যবসায়ী। এই ঘটনার পর দিল্লি পুলিশের ইন্সপেক্টর পরিচয় দিয়ে এক যুবক ফোন করে ভিডিয়ো ফাঁস করার ভয় দেখিয়ে ব্যবসায়ীর কাছ থেকে ৩ লক্ষ টাকা চান। গত ১৪ অগস্ট দিল্লি পুলিশের সাইবার সেলের আধিকারিক পরিচয় দিয়ে ব্যবসায়ীর কাছ থেকে আরও ৮.৫ লক্ষ টাকা চান আরও এক যুবক। পরে সিবিআই-এর এক আধিকারিক পরিচয় দিয়ে অন্য এক যুবক ব্যবসায়ীর কাছ থেকে ৮.৫ লক্ষ টাকা চান বলে অভিযোগ। এ ভাবে হুমকি পেয়ে ভয়ে মোট ২.৬৯ কোটি টাকা দিয়েছেন ব্যবসায়ী। গত ১০ জানুয়ারি পুলিশের দ্বারস্থ হন ওই ব্যবসায়ী। ১১ জনের বিরুদ্ধে প্রতারণার অভিযোগ দায়ের করেছেন তিনি। ভারতীয় দণ্ডবিধির ৩৮৭, ১৭০, ৪৬৫ ও ১২০ বি ধারায় অভিযুক্তদের বিরুদ্ধে মামলা রুজু করা হয়েছে। এই প্রতিবেদন লেখা পর্যন্ত কাউকে গ্রেফতার করা হয়নি।