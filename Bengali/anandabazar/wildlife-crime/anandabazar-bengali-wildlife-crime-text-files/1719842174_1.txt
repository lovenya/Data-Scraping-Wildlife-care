দুই প্রাপ্তবয়স্ক পুরুষ-মহিলার ঘনিষ্ঠতার ছবি সোশ্যাল মিডিয়ায় ছড়িয়ে দেওয়া হয়েছিল। দু’জনের থেকে কিছু লোক টাকাও চায়। মহিলা পরে আত্মঘাতী হন। ওই ঘটনায় জড়িত সন্দেহে এক ব্যক্তিকে গ্রেফতার করেছে পুলিশ। বৃহস্পতিবার রাতে ঢোলাহাটের গ্রাম থেকে বছর বাহান্নোর ওই ব্যক্তিকে গ্রেফতার করা হয়। শুক্রবার কাকদ্বীপ আদালতে তোলা হলে বিচারক পুলিশি হেফাজতের নির্দেশ দেন। পুলিশ ও স্থানীয় সূত্রে জানা গিয়েছে, দক্ষিণ দুর্গাপুর গ্রামের এক মহিলার সঙ্গে প্রতিবেশী ব্যক্তির ঘনিষ্ঠতা গড়ে ওঠে। প্রতিবেশী কয়েকজন যুবক তাঁদের দু’জনের আপত্তিকর ছবি তুলেছিল। সেই ছবি ওই ব্যক্তিকে পাঠানো হয়। পরে ওই ছবি দেখিয়ে মহিলা ও ওই ব্যক্তির কাছে টাকা চাওয়া হয় বলে অভিযোগ। পাশাপাশি, ছবি সোশ্যাল মিডিয়ায় ছড়িয়ে দেওয়া হয়। বৃহস্পতিবার সকালে গোবদিয়া নদীর চরের জঙ্গলে মহিলার ঝুলন্ত দেহ উদ্ধার হয়। প্রাথমিক তদন্তে পুলিশের অনুমান, ব্যক্তিগত ছবি ছড়িয়ে দেওয়ায় অপমানে আত্মঘাতী হয়েছেন ওই মহিলা। পুলিশ স্বতঃপ্রণোদিত হয়ে মামলা রুজু করে গ্রেফতার করে একজনকে।