হাঁসখালির নাবালিকা অন্তঃসত্ত্বা ছিল না। সোমবার বিশ্ববাংলা প্রাঙ্গণের উদ্বোধনী অনুষ্ঠানে হাঁসখালি প্রসঙ্গে মুখ্যমন্ত্রীর মমতা বন্দ্যোপাধ্যায়ের মন্তব্যের পর এমনটাই জানালেন নির্যাতিতার মা। তিনি স্পষ্টই জানান, গাজনা গ্রাম পঞ্চায়েতের তৃণমূল সদস্য সমর গয়ালির ছেলে ব্রজগোপাল গয়ালিই তাঁর মেয়েকে ধর্ষণ করেছে। তবে তার সঙ্গে আর কেউ ছিল কি না, তিনি জানেন না। হাঁসখালির ঘটনা প্রসঙ্গে মুখ্যমন্ত্রী বলেন, ‘‘আপনি রেপ বলবেন, না কি প্রেগনেন্ট বলবেন, না কি লভ অ্যাফেয়ার বলবেন...না কি শরীরটা খারাপ ছিল, না কি কেউ ধরে মেরেছে... আমি পুলিশকে বলেছি, ঘটনাটা কী? ঘটনাটা খারাপ। গ্রেফতার হয়েছে। মেয়েটার নাকি লভ অ্যাফেয়ার ছিল শুনেছি।’’ এর পরেই নির্যাতিতার মা বলেন, ‘‘মেয়ে অন্তঃসত্ত্বা ছিল না। ব্রজই আমার মেয়েকে ধর্ষণ করেছে।’’ পাশাপাশিই, সাংবাদিকরা জিজ্ঞাসা করায় তিনি জানান, তাঁর মেয়ের সঙ্গে ব্রজগোপালের ‘সম্পর্ক’ ছিল। গণধর্ষণ-কাণ্ডে সোমবার মূল অভিযুক্ত ব্রজগোপাল গয়ালিকে ১৪ দিনের পুলিশি হেফাজতের নির্দেশ দিয়েছে রানাঘাট বিচার বিভাগীয় আদালত। এই ঘটনা নিয়ে জনস্বার্থ মামলা দায়ের হয়েছে কলকাতা হাই কোর্টেও। জনস্বার্থ মামলা দায়ের করেন আইনজীবী সুস্মিতা সাহা দত্ত। মামলাটির দ্রুত শুনানির জন্য আর্জি জানানো হয়েছে। মঙ্গলবার প্রধান বিচারপতি প্রকাশ শ্রীবাস্তব এবং বিচারপতি রাজর্ষি ভরদ্বাজের ডিভিশন বেঞ্চে মামলাটির শুনানির সম্ভাবনা রয়েছে।