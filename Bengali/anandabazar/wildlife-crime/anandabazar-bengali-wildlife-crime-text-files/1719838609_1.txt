পঁচাশি বছরের বৃদ্ধা মাকে বাগুইআটির দেশবন্ধুনগরে ফ্ল্যাটের মধ্যে গৃহবন্দি করে চার মাস ধরে বেপাত্তা ছেলে। শনিবার অসহায় বৃদ্ধাকে উদ্ধার করে হাসপাতালে চিকিৎসার ব্যবস্থা করল বাগুইআটি থানার পুলিশ। স্থানীয় বাসিন্দারা জানান, দেশবন্ধুনগরে ১০ মাস আগে রাজীব ঘোষের ফ্ল্যাট ভাড়া নেন সুজাতা বন্দ্যোপাধ্যায় এবং তাঁর ছেলে সুবীর বন্দ্যোপাধ্যায়। এ দিন রাজীব জানান, প্রায় চার মাসের ভাড়া বাকি রেখেছিলেন সুবীরবাবু। সেপ্টেম্বরে যে দিন ভাড়া দেওয়ার কথা ছিল, সে দিন থেকে তিনি আর বাড়ি ফেরেননি। পরদিন বৃদ্ধা জল চেয়ে চিৎকার করলে সুবীর যে ঘরে ফেরেননি, তা ফ্ল্যাটের মালিক ও প্রতিবেশীরা জানতে পারেন। ঘর বাইরে থেকে তালাবন্ধ থাকায় পুলিশে খবর দেন প্রতিবেশীরা। সেই সময়ে পুলিশের উপস্থিতিতে দরজা ভেঙে বৃদ্ধাকে জল ও খাবার দেওয়া হয়। প্রতিবেশী সৌরভ দেবনাথ জানান, এর পরেও ছেলে বাড়ি না ফেরায় বাড়ির মালিক ও প্রতিবেশীরাই বৃদ্ধার দেখভাল করছিলেন। সৌরভের কথায়, ‘‘বৃদ্ধা অসুস্থ। প্রতিবেশীরা দেখলেও তাঁর যত্নের অভাব হচ্ছিল। বৃদ্ধার চিকিৎসার প্রয়োজন বুঝতে পেরে পুলিশে খবর দেওয়া হয়।’’ প্রতিবেশীদের মুখে বৃদ্ধার পরিস্থিতি জানতে পেরে সময় নষ্ট না করে অ্যাম্বুল্যান্স নিয়ে দেশবন্ধুনগরের ফ্ল্যাটে হাজির হয় বাগুইআটি থানার পুলিশ। পুলিশ সূত্রের খবর, ফ্ল্যাটের মেঝেতে কোনওমতে পড়েছিলেন বৃদ্ধা। এই শীতেও শরীরে পর্যাপ্ত গরম জামাকাপড় ছিল না। বৃদ্ধাকে এই অবস্থায় ফেলে ছেলে কী ভাবে নিখোঁজ হয়ে যেতে পারেন, সেই প্রশ্নই এলাকাবাসীর মুখে ঘোরাফেরা করেছে। একাকী প্রবীণ-প্রবীণাদের জন্য ইতিমধ্যে বেশ কিছু পদক্ষেপ করেছে বিধাননগর কমিশনারেট। সেই পথেই  বিধাননগর মহকুমা হাসপাতালে বৃদ্ধার চিকিৎসার ব্যবস্থা করে বাগুইআটি থানা। পুলিশ জানায়, বৃদ্ধার ছেলের খোঁজ চলছে। আরও পড়ুন: পরির চোখের সামনেই ঝলসে গেল তার আট সন্তান আরও পড়ুন: পাভলভে ভর্তি হলেন ঝাঁপ দিতে যাওয়া যুবক