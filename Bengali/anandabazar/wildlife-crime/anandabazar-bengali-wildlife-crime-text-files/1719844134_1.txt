এনজেপি স্টেশনে ঢোকার আগে চলন্ত ট্রেনে চলল গুলি। মৃত্যু হল এক যাত্রীর। সোমবার রাতে কামাখ্যা-আনন্দবিহার এক্সপ্রেসের ঘটনা। রেল সূত্রে খবর, সোমবার রাতে এনজেপি স্টেশনে ঢুকছিল এক্সপ্রেস ট্রেনটি। হঠাৎই একটি অসংরক্ষিত কামরায় গুলি চলার শব্দ হয়। যাত্রীদের মধ্যে শুরু হয় হুড়োহুড়ি। দেখা যায়, এক যাত্রী মাথা ঝুঁকে পড়ে রয়েছেন একটি আসনে। তাঁর পাশেই পড়ে রয়েছে একটি রিভলভার। প্রাথমিক ভাবে যাত্রীরা ভেবেছিলেন, ওই যাত্রী আত্মহত্যা করেছেন। তবে পরে দেখা যায়, ওই যাত্রীর দেহে একাধিক বুলেট বিঁধেছে। সে ক্ষেত্রে খুনের তত্ত্বও উঠে আসছে। সে ক্ষেত্রে আততায়ী ওই ট্রেনেই ছিলেন বলে মনে করা হচ্ছে।  মৃত ব্যাক্তিকে সেনা কর্মী বলে জানাচ্ছে পুলিশ। রেল সূত্রে খবর, মৃত ব্যক্তি প্রাক্তন সেনাকর্মী, নাম সঞ্জয় সিংহ পরমা। ঘটনাস্থলে মৃতদেহ পরিদর্শন করেন সেনার কয়েক জন জওয়ান। তবে, ঘটনাটি খুন না আত্মহত্যা তা এখনই বলা সম্ভব নয় বলে জানিয়েছে পুলিশ। প্রত্যক্ষদর্শীদের জিজ্ঞাসাবাদ শুরু করেছে জিআরপি। ঘটনাস্থল থেকে উদ্ধার হয় ৭ এম এম দেশি পিস্তল। ঘটনাকে কেন্দ্র করে রেল পুলিশ সুপার এস.সেলভা মুরগান জানান, “এখনই নাম বা কি করে মৃত্যু হল তা বলা সম্ভব নয়। গোটা ঘটনার তদন্ত চলছে।”