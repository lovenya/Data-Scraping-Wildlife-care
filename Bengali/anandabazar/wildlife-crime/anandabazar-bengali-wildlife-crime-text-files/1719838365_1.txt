তিন দিন নিখোঁজ থাকার পরে উদ্ধার হয়েছিল সরফরাজ আলম (১৮) নামে এক যুবকের দেহ। তার পরে তিন দিন কেটে গেলেও জানা যায়নি সরফরাজের মৃত্যু কী ভাবে হয়েছে। মঙ্গলবার রাতে সরফরাজের বাবা অজ্ঞাতপরিচয় ব্যক্তির বিরুদ্ধে খুনের মামলা রুজু করেছেন। তবে অভিযোগ দায়ের করার আগেই পুলিশ ঘটনার তদন্ত শুরু করেছিল। মৃতের বন্ধুকে জিজ্ঞাসাবাদ এবং এলাকার সিসি ক্যামেরার ফুটেজ খতিয়ে দেখলেও মঙ্গলবার পর্যন্ত পুলিশ অন্ধকারেই। পুলিশ জানায়, পেশায় দর্জি সরফরাজের বাড়ি রাজাবাগান থানা এলাকায়। ২১ নভেম্বর বিকেল থেকে নিখোঁজ ছিলেন তিনি। গত শনিবার সকালে গার্ডেনরিচ থানা এলাকার রামনগর মোড়ে কলকাতা পুরসভার ১৫ নম্বর বরো অফিসের সামনে একটি নালা থেকে উদ্ধার হয় তাঁর দেহ। দেহে কোনও আঘাতের চিহ্ন ছিল না। ময়না-তদন্তের প্রাথমিক রিপোর্টেও মৃত্যুর কোনও কারণ জানানো হয়নি। লালবাজার জানিয়েছে, রামনগর মোড়ের ওই জায়গা জনবহুল। ঘটনার দিন একটি ধর্মীয় অনুষ্ঠান থাকায় ভিড় আরও বেশি ছিল। এর মাঝে এক যুবক কী ভাবে নালায় পড়ে গেলেন, তা ভাবাচ্ছে তদন্তকারীদের। এক অফিসার বলেন, ‘‘নালায় পড়ে গেলে আঘাত পাওয়ার সম্ভাবনা থাকে। কিন্তু যুবকের দেহে তার চিহ্ন নেই।’’ লালবাজার সূত্রের খবর, ঘটনার পরেই কলকাতা পুলিশের গোয়েন্দারা ঘটনাস্থলে যান। জিজ্ঞাসাবাদ করা হয় সরফরাজের কয়েক জন বন্ধুকে। সোমবার সরফরাজের অস্বাভাবিক মৃত্যু নিয়ে তদন্তকারীদের সঙ্গে বৈঠক করেন কলকাতা পুলিশের শীর্ষ কর্তাদের একাংশ। তদন্তকারীদের একাংশ জানাচ্ছেন, ২১ নভেম্বর বিকেলে কয়েক জন বন্ধুর সঙ্গে বটানিক্যাল গার্ডেনে যেতে দেখা গিয়েছিল সরফরাজকে। লঞ্চে গঙ্গা পেরিয়ে তাঁরা সেখানে যান। সন্ধ্যা ছ’টা নাগাদ এক বন্ধুর সঙ্গে সরফরাজ ফিরে আসেন গার্ডেনরিচের বিচালি ঘাটে। পুলিশের দাবি, ওই বন্ধু জানিয়েছেন, গার্ডেনরিচ রোড থেকে তিনি মেটিয়াবুরুজের দিকে চলে যান। সরফরাজ রামনগরের দিকে যায়। সিসি ক্যামেরার ফুটেজে তাঁর কথার সত্যতা মিলেছে বলে সূত্রের খবর। তদন্তকারীরা জানান, সরফরাজের প্যান্টের পকেট থেকে তাঁর দু’টি মোবাইল উদ্ধার হয়েছে। সেগুলি ফরেন্সিক তদন্তের জন্য পাঠাচ্ছে পুলিশ। ২১ নভেম্বর বিকেল পাঁচটা পনেরো মিনিট নাগাদ অন্য এক বন্ধুর সঙ্গে শেষবার কথা বলেন সরফরাজ। তাঁকেও ডেকে পাঠিয়েছে পুলিশ। বিচালি ঘাট থেকে রামনগর মোড় পর্যন্ত সব সিসি ক্যামেরার ফুটেজ ফের খতিয়ে দেখা হচ্ছে। ঘটনাস্থলের আশেপাশে থাকা দোকানদার এবং পার্কিং এলাকায় থাকা চালকদের জিজ্ঞাসাবাদ করা হচ্ছে বলে জানিয়েছে পুলিশ।