সিদ্ধ তান্ত্রিক হতে গেলে কোনও এক নাবালিকাকে বলি দেওয়া জরুরি দীপাবলির রাতে! সেই উদ্দেশ্য পূরণে ৭ বছরের শিশুকন্যাকে খুন করে হরিয়ানা থেকে কলকাতায় পালিয়ে আসতে গিয়ে পুলিশের জালে ধরা পড়লেন এক যুবক। হাওড়া জিআরপি ও হরিয়ানা পুলিশের তৎপরতায় বৃহস্পতিবার গ্রেফতার হন তিনি। পুলিশ সূত্রে খবর, ধৃতের নাম শিবকুমার। কালকা মেলের এস-৬ কামরা থেকে তাঁকে গ্রেফতার করা হয়। বৃহস্পতিবার সকালে হাওড়া জিআরপির কাছে শিবকুমারের নাম, ছবি পাঠানো হয় হরিয়ানা থেকে। জানানো হয়, এক নাবালিকাকে ধর্ষণ ও খুন করে হরিয়ানার পানীপত থেকে কালকা মেলে কলকাতায় আসছেন শিবকুমার। এই খবর পেয়েই তদন্তে নামে জিআরপি। বর্ধমান স্টেশন থেকে তাঁকে নজরে রাখা শুরু হয়। রেল পুলিশ জানতে পারে, শিবকুমার বিনা টিকিটে ট্রেনে উঠেছিলেন। পরে টিকিট পরীক্ষককে জরিমানা দিয়ে টিকিট কেটেছিলেন তিনি। এর পর ট্রেন হাওড়া আসতেই অভিযুক্তকে গ্রেফতার করা হয়। হরিয়ানা পুলিশের একটি দল হাওড়ায় এলে তাদের হাতে শিবকুমারকে তুলে দেয় জিআরপি। জিআরপি থানার এক আধিকারিক বলেন, ‘‘আজ (বৃহস্পতিবার) সকালে হাওড়া জিআরপির এসএসপি সন্তোষকুমার দ্বিবেদী আমাদের জানান, খুন ও ধর্ষণে অভিযুক্ত শিবকুমার নামে এক যুবক হরিয়ানা থেকে কলকাতায় পালিয়ে আসছে। এই খবর পেয়েই আমরা তৎপর হয়ে অভিযুক্তকে গ্রেফতার করি।’’