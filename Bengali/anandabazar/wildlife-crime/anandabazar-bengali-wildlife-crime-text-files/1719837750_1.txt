নাদিয়ালে বৃদ্ধাকে গলা টিপে খুনই করা হয়েছে। এমনই বলছে ময়না-তদন্তের রিপোর্ট। রিপোর্টটি পেয়ে এই ঘটনায় নাদিয়াল থানার পুলিশ খুনের মামলা রুজু করতে চলেছে। পুলিশ জানিয়েছে, রবিবার সন্ধ্যায় নাদিয়াল থানা এলাকার গঙ্গার পাশে জঙ্গলে বেচনা দেবী (৬৮) নামে এক বৃদ্ধার দেহ উদ্ধার হয়। সোমবার তাঁর ময়না-তদন্তের রিপোর্ট দেখে কপালে ভাঁজ পড়েছে পুলিশের। ওই রিপোর্টে বৃদ্ধার শরীরের ভিতরের একাধিক অঙ্গে ক্ষতচিহ্ন মিলেছে। রিপোর্ট অনুযায়ী, মৃতার মাথায় রক্ত জমাট বাঁধা ছাড়াও তাঁর ডান দিকের কিডনি ও যকৃতে ক্ষতচিহ্ন মিলেছে। রবিবার দুপুর থেকে নিখোঁজ ছিলেন বৃদ্ধা। পুলিশ জানায়, ওই বৃদ্ধার কাছে তাঁর এক বিবাহ বিচ্ছিন্না মেয়ে থাকেন। ওই দুপুরে নাদিয়ালে গঙ্গার ধারে মোষ চড়াচ্ছিলেন বেচনা দেবী। বিকেলে তিনি বাড়ি না ফেরায় খোঁজ শুরু হয়। সন্ধ্যায় গঙ্গার ধারে জঙ্গলের খাল থেকে তাঁর দেহ মেলে। প্রাথমিক ভাবে দেহের বাইরে কোনও আঘাতের চিহ্ন মিলেনি। তবে রিপোর্ট পাওয়ার পরেই পুলিশ নড়ে বসেছে। বিশেষত একের পর এক বৃদ্ধ-বৃদ্ধা খুনের ঘটনায় শহরের নিরাপত্তা নিয়ে প্রশ্ন উঠেছে। গত বছরের জুন মাসে নেতাজিনগরে নিজের বাড়িতে গৌরী সেন নামে এক বৃদ্ধা খুন হন। সে বছরেই আগস্টে নিউ আলিপুরের বাড়িতে অবসরপ্রাপ্ত ইঞ্জিনিয়ার মলয়কুমার মুখোপাধ্যায়ের দেহ উদ্ধার হয়। এ শহরে প্রবীণেরা যে নিরাপদ নন, তা ফের প্রমাণিত হয়েছে এই ঘটনায়। তবে ঠিক কী উদ্দেশ্যে নাদিয়ালের বৃদ্ধাকে খুন করা হতে পারে, সে বিষয়ে ধন্ধে পুলিশ। খালের ধারে বেচনা দেবীর দেহ মিললেও তাঁর গলার হার, নাকছাবি খোওয়া যায়নি। এই ঘটনায় মৃতার পরিজনেদের জিজ্ঞাসাবাদ করা হবে বলে জানায় পুলিশ।