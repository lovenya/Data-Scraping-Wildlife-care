গঙ্গার ধারে রহস্যজনক ভাবে সংজ্ঞাহীন অবস্থায় পাওয়া গেল দুই সদ্যোজাতকে। পরে তাদের হাসপাতালে নিয়ে গেলে মৃত বলে ঘোষণা করেন চিকিৎসকরা। সোমবার ঘটনাটি ঘটেছে বন্দর এলাকার নাদিয়াল থানা এলাকায়। পুলিশ সূত্রে খবর, এ দিন সকাল ৯টা নাগাদ স্থানীয় বাসিন্দারা গঙ্গার ধারে একটি ইটভাটার মধ্যে দুই সদ্যোজাতকে সংজ্ঞাহীন অবস্থায় দেখতে পান। তাঁরাই খবর দেন পুলিশে। নাদিয়াল থানার পুলিশ দুই সদ্যোজাতকে এসএসকেএম হাসপাতালে নিয়ে গেলে সেখানে দু’জনকেই মৃত বলে ঘোষনা করেন চিকিৎসকরা। পুলিশ জানিয়েছে, সদ্যোজাত শিশুদের একটি ছেলে ও অন্য জন মেয়ে। এক তদন্তকারী বলেন, ‘‘ময়নাতদন্ত করা হবে। তার পরেই বোঝা যাবে ওই শিশুদের কোনও ভাবে হত্যা করা হয়েছে কি না।” তদন্তকারীদের সন্দেহ, খুন করে ফেলে দেওয়া হয়েছে দুই সদ্যোজাতকে। কিন্তু কে  বা কারা এই কাজ করেছে সে বিষয়ে এখনও অন্ধকারে পুলিশ। ওই তদন্তকারী বলেন, ‘‘এলাকায় পর্যাপ্ত সিসি ক্যামেরাও নেই যে, যেখান থেকে বোঝা যায় এই ঘটনার পেছনে কারা রয়েছে।” পুলিশ আশপাশের বিভিন্ন বেসরকারি হাসপাতালেও খোঁজ চালাচ্ছে। আরও পড়ুন: চূড়ান্ত পরীক্ষায় অতিরিক্ত দেড়শো পুলিশ কলকাতায় কোটি টাকার পেটিএম প্রতারণা, পুলিশের জালে জামতাড়া গ্যং-এর পাঁচ পাণ্ডা