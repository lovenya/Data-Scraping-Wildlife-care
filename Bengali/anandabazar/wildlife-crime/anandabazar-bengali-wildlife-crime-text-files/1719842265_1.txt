দ্বিতীয় হুগলি সেতু থেকে গঙ্গায় ঝাঁপ দিয়ে আত্মহত্যার চেষ্টা করলেন এক যুবক। রবিবার দুপুরে ওই ঘটনায় পুলিশি তৎপরতায় প্রাণে বেঁচে গিয়েছেন তিনি। যদিও তাঁর শারীরিক অবস্থা স্থিতিশীল নয় বলে জানিয়েছেন চিকিৎসকেরা। কী কারণে যুবকটি আত্মহত্যার চেষ্টা করলেন, তা জানার চেষ্টা করছে পুলিশ। যদিও প্রাথমিক অনুমান, মানসিক অবসাদেই আত্মঘাতী হওয়ার চেষ্টা করেছিলেন যুবকটি। পুলিশ সূত্রে খবর, রবিবার দুপুর সাড়ে ১২টা নাগাদ দ্বিতীয় হুগলি সেতুর মাঝামাঝি জায়গা থেকে গঙ্গায় ঝাঁপিয়ে পড়েন এক যুবক। প্রাথমিক ভাবে অনুমান, আত্মহত্যা করতেই গঙ্গায় ঝাঁপ দিয়েছিলেন তিনি। ঘটনার সময় পুলিশের একটি লঞ্চ গঙ্গা পারাপার করছিল। পুলিশকর্মীদের নজরে পড়ায় সঙ্গে সঙ্গে ওই যুবককে উদ্ধারে নামেন তাঁরা। এর পর ওই যুবককে শিবপুর থানার পুলিশ হাওড়া জেলা হাসপাতালে যাওয়া হয়। আপাতত সেখানেই চিকিৎসা চলছে তাঁর। পাশাপাশি, যুবকের পরিবারকেও খবর দেওয়া হয়েছে। এই ঘটনার পর তদন্তে নেমেছে পুলিশ। পুলিশ জানিয়েছে, বছর পঁচিশের ওই যুবক হাওড়ার সালকিয়ার বাসিন্দা। প্রাথমিক ভাবে তদন্তকারীদের অনুমান, মানসিক অবসাদের জেরেই আত্মহত্যার চেষ্টা করেছিলেন ওই যুবক। তবে ঠিক কী কারণে আত্মহত্যার চেষ্টা করলেন, তা জানার চেষ্টা করছেন তদন্তকারীরা। ওই যুবকের শারীরিক অবস্থা স্থিতিশীল নয় বলে জানিয়েছেন চিকিৎসকেরা।