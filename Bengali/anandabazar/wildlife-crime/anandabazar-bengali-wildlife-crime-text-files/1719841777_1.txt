পঞ্চায়েত প্রধানের বাড়ি থেকে মোবাইল চুরির অভিযোগে এক যুবককে ধরে গণপিটুনি দেওয়ার অভিযোগ উঠল। পুলিশ জানিয়েছে, মোবাইল নিয়ে পালানোর সময়ে ওই অভিযুক্তকে তাড়া করে ধরে ফেলেন কয়েক জন। চুরির অভিযোগে শুরু হয় গণপিটুনি। খবর পেয়ে পঞ্চায়েত প্রধান ঘটনাস্থলে গিয়ে অভিযুক্তকে উদ্ধার করে পুলিশের হাতে তুলে দেন। রবিবার, দত্তপুকুর থানার কদম্বগাছি এলাকার ঘটনা। পুলিশ ও স্থানীয় সূত্রে জানা গিয়েছে, অভিযুক্ত যুবকের নাম শেখ মফিজুল। এ দিন সকাল থেকেই কদম্বগাছি পঞ্চায়েতের প্রধান গৌতম পালের বাড়ির সামনে তাকে ঘুরঘুর করতে দেখা যায়। অভিযোগ, এক সময়ে সুযোগ বুঝে বাড়ির জানলা দিয়ে হাত বাড়িয়ে দু’টি মোবাইল হাতিয়ে নেয় ওই যুবক। প্রধানের বাড়িরই কয়েক জন তা দেখে ফেলেন। তাঁদেরই চিৎকারে স্থানীয় কিছু যুবক তাড়া করে মফিজুলকে ধরে ফেলেন। তার কাছ থেকে মোবাইল উদ্ধার হতেই শুরু হয় মারধর। খবর পেয়ে ঘটনাস্থলে আসেন প্রধান। সব কথা জানার পরে তিনি ওই যুবককে উদ্ধার করে পুলিশের হাতে তুলে দেন। এ বিষয়ে গৌতমবাবু এ দিন বলেন, ‘‘অভিযুক্তকে পুলিশের হাতে তুলে দেওয়া হয়েছে। এ বার পুলিশই ঘটনার তদন্ত করে দেখবে।’’ পুলিশ জানিয়েছে, ধৃত মফিজুলের বাড়ি দত্তপুকুর থানার ফলদি এলাকায়। চুরির অভিযোগের তদন্ত করে দেখা হচ্ছে। তবে অভিযুক্তকে যাঁরা মারধর করেছেন, তাঁদের অবশ্য এ দিন গ্রেফতার করেনি পুলিশ। তাঁদের খোঁজ চলছে বলে পুলিশ জানিয়েছে।