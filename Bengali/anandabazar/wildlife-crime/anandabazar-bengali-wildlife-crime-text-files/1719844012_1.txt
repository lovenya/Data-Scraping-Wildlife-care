সপ্তাহে এক দিন বক্সার ব্যাঘ্র প্রকল্পে ঢুকতে পারবেন না পর্যটকেরা। নয়া ফরমান জারি করলেন জাতীয় ব্যাঘ্র সংরক্ষণ কর্তৃপক্ষ। কেন্দ্রীয় সংস্থাটির নির্দেশ মেনে প্রতি সপ্তাহের মঙ্গলবার করে আলিপুরদুয়ারের বক্সা ব্যাঘ্র প্রকল্পে পর্যটকদের প্রবেশ পুরোপুরি নিষিদ্ধ করা হয়েছে। আগামী মাসের প্রথম দিন অর্থাৎ ১ এপ্রিল থেকে এই নির্দেশ কার্যকর করা হবে। মঙ্গলবার একটি বিজ্ঞপ্তি জারি করে কেন্দ্রীয় সংস্থাটির এই সিদ্ধান্তের কথা জানিয়েছে রাজ্য বন দফতর। দেশের অন্যান্য ব্যাঘ্র প্রকল্পে অবশ্য দীর্ঘ দিন ধরেই জাতীয় ব্যাঘ্র সংরক্ষণ কর্তৃপক্ষের এই নিয়ম চালু ছিল। ব্যতিক্রম ছিল বক্সা ব্যাঘ্র প্রকল্প। পর্যটকদের কোলাহল থেকে বাঘ-সহ অন্যান্য বন্যপ্রাণীকে সপ্তাহের এক দিন অব্যাহতি দিতেই এই সিদ্ধান্ত নিয়েছেন জাতীয় ব্যাঘ্র সংরক্ষণ কর্তৃপক্ষ। এ বিষয়ে বক্সা ব‍্যাঘ্র প্রকল্পের ফিল্ড ডিরেক্টর অপূর্ব সেন বলেন, ‘‘সপ্তাহে এক দিন বক্সার জঙ্গলে পর্যটকদের প্রবেশ পুরোপুরি নিষিদ্ধ। এমনকি, সে দিন সাফারি থেকে শুরু করে সব কিছুই বন্ধ থাকবে। শুধুমাত্র বক্সা এলাকার বাসিন্দারা ভিতরে ঢুকতে পারবেন।’’