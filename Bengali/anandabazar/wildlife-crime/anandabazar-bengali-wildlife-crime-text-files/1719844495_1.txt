মাদক কেনার জন্য বন্ধুর কাছে ৫০০ টাকা চেয়েছিলেন। তবে তা দিতে নারাজ হওয়ায় বন্ধুর বুকে ছুরি বসিয়ে দিলেন দিল্লির এক যুবক। পুলিশের কাছে এমনই অভিযোগ করেছেন ওই বন্ধুর ভাই। রক্তাক্ত অবস্থায় হাসপাতালে নিয়ে গেলে বৃহস্পতিবার দাদার মৃত্যু হয় বলে জানিয়েছেন তিনি। বন্ধুকে খুনের অভিযোগে ওই যুবককে গ্রেফতার করা হয়েছে বলে শনিবার জানিয়েছে দিল্লি পুলিশ। পুলিশ সূত্রে খবর, উত্তর দিল্লির ওয়াজিরাবাদ এলাকার বাসিন্দা ফায়জানকে খুন করেছেন বলে তাঁর বন্ধু আব্দুল মাসাদের বিরুদ্ধে অভিযোগ। বৃহস্পতিবার সকাল সাড়ে ১০টা নাগাদ খবর পেয়ে সংগ্রাম বিহারের ৫ নম্বর লেনে আব্দুলের বাড়িতে পৌঁছয় পুলিশ। ফায়জানের বুকে ধারালো অস্ত্রের ক্ষত ছিল। তবে হাসপাতালে নিয়ে যাওয়া হলে তাঁকে মৃত বলে ঘোষণা করেন চিকিৎসকেরা। হামলার প্রত্যক্ষদর্শী ফাজিলের বয়ানের ভিত্তিতে এফআইআর দায়ের করা হয়েছে। দিল্লি পুলিশের এক কর্তা বলেন, ‘‘খুনে অভিযুক্ত আব্দুল মাসাদের বিরুদ্ধে ভারতীয় দণ্ডবিধির ৩০২ ধারায় মামলা রুজু করা হয়েছে। এ বিষয়ে তদন্ত চলছে।’’