লিফ্ট দেওয়ার নাম করে ৩২ বছরের এক মহিলাকে গাড়িতে তুলেছিল সাত ব্যক্তি। তার পর ভিন্ন দু’টি জায়গায় নিয়ে গিয়ে তাঁকে গণধর্ষণ করা হয়। বৃহস্পতিবার ঘটনাটি ঘটেছে হিমাচল প্রদেশের কাঙরাতে। নির্যাতিতা মহিলার অভিযোগের ভিত্তিতে অভিযুক্তদের গ্রেফতার করা হয়েছে বলে জানিয়েছে পুলিশ। পুলিশে করা অভিযোগে ওই নির্যাতিতা মহিলা জানিয়েছেন, বানই এলাকায় বাসের জন্য অপেক্ষা করছিলেন তিনি। সে সময় অভিযুক্তরা তাঁকে লিফ্টের প্রস্তাব দিয়ে গাড়িতে তোলে। তার পর তাঁকে নিয়ে যাওয়া হয়েছিল একটি পোলট্রি ফার্মে। সেখানে তাঁকে গণধর্ষণ করা হয়। পুলিশ জানিয়েছে, ফার্ম থেকে নির্যাতিতাকে নিয়ে যাওয়া হয়েছিল ম্যাকলিয়ডগঞ্জের একটি হোটেলে। সেখানে ফের তাঁর উপর অত্যাচার চালানো হয়। সেখান থেকে কোনও মতে পালিয়ে গগল থানায় অভিযোগ জানান ওই নির্যাতিতা মহিলা। তার পরই মামলা দায়ের করে পুলিশ। আরও পড়ুন: ‘আর কোনও উপায় ছিল না’, ধর্ষণের শিকার হওয়া স্ত্রীকে খুন করে আত্মঘাতী স্বামী অভিযুক্তদের সকলকে গ্রেফতার করার খবর জানানো হয়েছে পুলিশের তরফে। অভিযুক্তরা সকলেই আশেপাশের গ্রামের বাসিন্দা। ম্যাকলিয়ডগঞ্জের যে হোটেলে নিয়ে যাওয়া হয়েছিল ওই মহিলাকে, তার মালিককেও গ্রেফতার করেছে পুলিশ। ঘটনা নিয়ে কাঙরার পুলিশ সুপার সুনীল রানা বলেছেন, ‘‘ঘটনার সঙ্গে জড়িত সকল অভিযুক্তকে গ্রেফতার করা হয়েছে। আজ তাদের আদালতে তোলা হবে। মহিলার মেডিক্যাল টেস্ট করানো হয়েছে। সেই রিপোর্ট এখনও আসেনি।’’ পুলিশ জানিয়েছে, ওই নির্যাতিতা মহিলা বিবাহিতা। তিনি তিন সন্তানের মা। তবে গত পাঁচ বছর ধরে স্বামীর থেকে আলাদা থাকেন তিনি। আরও পড়ুন: এক দিনে সুস্থ ৬২ হাজার, কিছুটা নিয়ন্ত্রণে সংক্রমণ হার