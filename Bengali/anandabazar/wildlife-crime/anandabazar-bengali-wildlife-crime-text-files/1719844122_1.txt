প্রধানমন্ত্রী নরেন্দ্র মোদী এবং উত্তরপ্রদেশের মুখ্যমন্ত্রী যোগী আদিত্যনাথকে প্রাণনাশের হুমকি দেওয়ার অভিযোগে এক স্কুলপড়ুয়াকে গ্রেফতার করল নয়ডা পুলিশ। শুক্রবার লখনউ থেকে পাকড়াও করা হয়েছে দ্বাদশ শ্রেণির ওই পড়ুয়াকে। মোদী এবং যোগীকে খুনের হুমকি দিয়ে একটি সংবাদমাধ্যমের দফতরে ইমেল পাঠিয়েছিল ওই কিশোর। এই ইমেল নিয়ে পুলিশের দ্বারস্থ হয় ওই সংবাদমাধ্যম। তার পরই এই ঘটনায় অজ্ঞাতপরিচয় ব্যক্তির বিরুদ্ধে গত ৫ এপ্রিল এফআইআর দায়ের করে পুলিশ। শুরু হয় তদন্ত। তদন্তে নেমে শুক্রবার ১৬ বছরের ওই কিশোরকে গ্রেফতার করেছে পুলিশ। ধৃত কিশোর বিহারের বাসিন্দা। ওই কিশোর সদ্য একাদশ শ্রেণির পরীক্ষায় উত্তীর্ণ হয়ে দ্বাদশ শ্রেণিতে ভর্তি হয়েছে। কী কারণে প্রধানমন্ত্রী এবং উত্তরপ্রদেশের মুখ্যমন্ত্রীকে প্রাণনাশের হুমকি দিয়ে সংবাদমাধ্যমের দফতরে ইমেল পাঠাল ওই কিশোর, তা খতিয়ে দেখা হচ্ছে বলে পুলিশ সূত্রে জানা গিয়েছে। অতীতেও প্রধানমন্ত্রীকে খুনের হুমকি দেওয়ার অভিযোগ প্রকাশ্যে এসেছিল। গত বছর মুম্বই ট্র্যাফিক পুলিশের হেল্পলাইন নম্বরে হোয়াটসঅ্যাপে মোদীর বিরুদ্ধে হুমকি দেওয়া একটি বার্তা এসেছিল। এর আগে, ২০১৮ সালে প্রধানমন্ত্রীকে খুনের হুমকি ইমেল পাঠানো হয়েছিল দিল্লি পুলিশের কমিশনারকে। হুমকি বার্তা দেওয়া হয়েছিল যোগীকেও। গত বছরের অগস্ট মাসে যোগীকে প্রাণনাশের হুমকি দেওয়ার অভিযোগে এক ব্যক্তির বিরুদ্ধে এফআইআর দায়ের করেছিল পুলিশ। ওই মাসেই উত্তরপ্রদেশ পুলিশের হেল্পলাইন নম্বরে হোয়াটসঅ্যাপ মেসেজে যোগীকে প্রাণনাশের হুমকি দেওয়া হয় বলে আরও একটি অভিযোগ ওঠে। অভিযুক্তের বিরুদ্ধে মামলা রুজু করে পুলিশ। এর আগে, ২০২১ সালে সিআরপিএফের দফতরে একটি ইমেলে কেন্দ্রীয় স্বরাষ্ট্রমন্ত্রী অমিত শাহ এবং যোগীকে হুমকি দেওয়া হয়েছিল। আত্মঘাতী বিস্ফোরণ ঘটিয়ে তাঁদের হত্যা করার হুমকি দেওয়ার অভিযোগ উঠেছিল।