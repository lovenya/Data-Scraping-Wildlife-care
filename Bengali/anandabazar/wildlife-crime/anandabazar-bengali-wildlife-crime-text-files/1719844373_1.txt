মেয়ের মৃত্যুর বদলা নিতে আশির দশকে আমেরিকায় সফরের সময় ব্রিটেনের রানি দ্বিতীয় এলিজ়াবেথকে হত্যার ছক কষেছিলেন এক ব্যক্তি। ৪০ বছর পর ওই চক্রান্ত সম্পর্কিত তথ্য প্রকাশ করেছে এফবিআই। শুক্রবার আমেরিকার সংবাদমাধ্যমে এই দাবি করা হয়েছে। গত বছর রানির মৃত্যুর পর দ্বিতীয় এলিজ়াবেথ সম্পর্কিত বহু ফাইল প্রকাশ করেছে আমেরিকার গোয়েন্দা সংস্থাটি। এফবিআইয়ের দাবি, ১৯৮৩ সালে ক্যালিফোর্নিয়ার ইয়োসেমিটি ন্যাশনাল পার্কে যাওয়ার পথে প্রাণনাশের আশঙ্কা ছিল ব্রিটেনের তৎকালীন রানির। চার দশক আগে সে ছকের কথা ফাঁস করে এফবিআইকে সতর্ক করেছিলেন এক পুলিশ আধিকারিক। এফবিআইয়ের প্রকাশিত তথ্য অনুযায়ী, সান ফ্রান্সিসকোর একটি পানশালায় এক ব্যক্তির সঙ্গে আলাপ-পরিচয়ের সময় ওই সম্ভাব্য নাশকতার কথা জানতে পারেন তিনি। পুলিশের দাবি, উত্তর আয়ারল্যান্ডে রাবার বুলেটের আঘাতে মৃত্যু হয়েছিল পানশালার ওই ব্যক্তির মেয়ের। তার বদলা নিতেই রানিকে সরানোর ছক কষা হয়েছিল। ১৯৮৩ সালের ৪ ফেব্রুয়ারি পানশালায় পুলিশ আধিকারিকের কাছে ওই হুমকি দিয়েছিলেন অভিযুক্ত ব্যক্তি। এর মাসখানেক পরেই রানি এবং তাঁর স্বামী প্রিন্স ফিলিপের ক্যালিফোর্নিয়া সফরে আসার কথা ছিল। এফবিআইয়ের তথ্য অনুযায়ী, ‘‘রানি এলিজ়াবেথের ক্ষতি করার চেষ্টা করতেন ওই ব্যক্তি। গোল্ডেন গেট ব্রিজ নীচ দিয়ে যাওয়ার পথে সেখান থেকে রাজকীয় প্রমোদতরীতে কোনও বস্তু ফেলা হত অথবা ইয়োসিমিটি ন্যাশনাল পার্ক পরিদর্শনের সময় তাঁকে খুনের চেষ্টা করা হত।’’ ওই ফাইলগুলিতে আরও জানানো হয়েছে, গোল্ডেন গেটের কাছ দিয়ে রানির প্রমোদতরী পার হওয়ার সময় সেই সেতুর আশপাশেই প্রস্তুত থাকতেন গোয়েন্দারা। যদিও ইয়োসিমিটি ন্যাশনাল পার্কে আগে থেকে কী বন্দোবস্ত করেছিলেন আমেরিকার গুপ্তচরেরা, তা নিয়ে কিছু খোলসা করেনি এফবিআই। এমনকি, সে সময় কোনও গ্রেফতারি হয়েছিল কি না, তা-ও জানা যায়নি।