হাত-পা বাঁধা অবস্থায় পড়ে বৃদ্ধ পুরোহিত। ইটের একাধিক আঘাতে থেঁতলে গিয়েছে মাথা। রক্তে ভেসে যাচ্ছে গোটা শরীর। মঙ্গলবার সাতসকালে উত্তরপ্রদেশের মথুরায় এক মন্দিরের পুরোহিতের জন্য খাবার আনতে গিয়ে তাঁর নিথর দেহ দেখতে পেলেন এক ভক্ত। বুধবার সংবাদমাধ্যমে এমনই জানিয়েছে মথুরা পুলিশ। যদিও কে বা কারা ওই পুরোহিতকে খুন করেছেন, তা এখনও অজানা। পুলিশ সূত্রে খবর, মথুরার কোসীকলাঁ থানা এলাকায় একটি মন্দিরের পুরোহিত ছিলেন হরিদাস মহারাজ (৭৫)। মন্দির চত্বরে একটি কুটিরে থাকতেন তিনি। মঙ্গলবার সকালে তাঁর নিথর দেহ দেখতে পান এক ভক্ত। সঙ্গে সঙ্গে পুলিশে খবর দেন তিনি। খবর পেয়ে ঘটনাস্থলে পৌঁছন মথুরার ডিএসপি শৈলেশকুমার পাণ্ডে এবং কোসীকলাঁ থানা এলাকার দায়িত্বপ্রাপ্ত আধিকারিক। এই ঘটনার তদন্ত শুরু হয়েছে। মথুরার পুলিশ সুপার (গ্রামীণ) ত্রিগুণ বিষেন জানিয়েছেন, মন্দির চত্বরে একটি কুটিরে বৃদ্ধ পুরোহিতের দেহ মিলেছে। সংবাদমাধ্যমের কাছে তিনি বলেন, ‘‘মঙ্গলবার সকালে ওই পুরোহিতের জন্য খাবার আনতে মন্দিরে গিয়েছিলেন এক ভক্ত। সে সময় মন্দির চত্বরে পুরোহিতের কুটিরে তাঁর নিথর দেহ পড়ে থাকতে দেখেন।’’ হরিদাসের মুখে এবং মাথায় ইটের একাধিক আঘাত ছিল বলে জানিয়েছে পুলিশ। ইটের আঘাতে রক্তক্ষরণের জেরেই তাঁর মৃত্যু হয়েছে বলে প্রাথমিক ভাবে অনুমান পুলিশের। যদিও এই খুনের নেপথ্যে কে বা কারা রয়েছেন অথবা কী কারণে তাঁকে খুন করা হল, তা জানতে তদন্তে নেমেছে পুলিশ।