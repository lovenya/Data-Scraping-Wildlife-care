সম্প্রতি স্বামীর বিরুদ্ধে শারীরিক এবং মানসিক নির্যাতনের অভিযোগ নিয়ে এলাহাবাদ হাই কোর্টের দ্বারস্থ হয়েছিলেন এক মহিলা। সেই মামলার রায়ে আদালত রায় দিল, স্ত্রীর বয়স ১৮ বছরের বেশি হলে বৈবাহিক ধর্ষণকে অপরাধ হিসেবে গণ্য করা হবে না। আদালতের রায়ে বেকসুর খালাস পেয়ে যান মহিলার স্বামী। এলাহাবাদ হাই কোর্টের রায়ে বলা হয়েছে, স্ত্রীর বয়স ১৮ বছরের বেশি হলে ভারতীয় দণ্ডবিধির অধীনে বৈবাহিক ধর্ষণকে অপরাধ হিসাবে বিবেচনা করা যাবে না। মহিলার অভিযোগ ছিল, ইচ্ছার বিরুদ্ধে তাঁর সঙ্গে জোরপূর্বক শারীরিক সম্পর্ক তৈরি করেন স্বামী। সেই মামলা চলছিল এলাহাবাদ হাই কোর্টের বিচারপতি রামমনোহর নারায়ণ মিশ্রের বেঞ্চে। মামলার রায় ঘোষণার সময় বিচারপতি মিশ্রের বেঞ্চের পর্যবেক্ষণ, দেশে এখনও বৈবাহিক ধর্ষণকে অপরাধ হিসাবে গণ্য করা হয়নি। বৈবাহিক ধর্ষণকে অপরাধ হিসাবে বিবেচনা করার জন্য সুপ্রিম কোর্টে যে আবেদনগুলি করা হয়েছে, তা এখনও বিচারাধীন। স্ত্রীর বয়স ১৮ বছর বা তার বেশি হলে বৈবাহিক ধর্ষণের জন্য কোনও ফৌজদারি শাস্তি নেই বলে উল্লেখ করেছে এলাহাবাদ হাই কোর্ট। এর আগে মধ্যপ্রদেশ হাই কোর্টের পর্যবেক্ষণকে সমর্থন করে এলাহাবাদ হাই কোর্ট জানিয়েছে, বৈবাহিক সম্পর্কের ক্ষেত্রে কোনও ‘অপ্রাকৃতিক অপরাধ’ হওয়ারও জায়গা নেই। এর পরেই অভিযুক্ত স্বামীকে বেকসুর খালাস করে আদালত।