জিম মালিককে গুলি করে খুনের অভিযোগ উঠল পূর্ব দিল্লির প্রীত বিহার এলাকায়। শুক্রবার নিজের অফিসেই গুলিবিদ্ধ হন ওই জিম মালিক। খুনের পর অফিসের সিসিটিভির রেকর্ডার নিয়ে চম্পট দিয়েছে আততায়ীরা। যার জেরে তদন্ত প্রক্রিয়ায় সমস্যার মুখে পড়েছে পুলিশ। নিহত ব্যক্তির নাম মহেন্দ্র আগরওয়াল (৪৫)। তাঁর একাধিক জিম, স্পা রয়েছে। জিমের সরঞ্জামও বিক্রি করতেন তিনি। তাঁর একটি জিমের মধ্যেই অফিস ছিল। পুলিশ সূত্রে খবর, শুক্রবার রাত ৮টা নাগাদ ৩ সশস্ত্র যুবক আচমকা অফিসের মধ্যে ঢুকে ওই ব্যক্তিকে লক্ষ্য করে গুলি চালায়। গুলি লাগে তাঁর মাথায়। ঘটনাস্থলেই মৃত্যু হয়েছে জিম মালিকের। খুনের পর অফিসের মধ্যে সিসিটিভির রেকর্ডিং ডিভাইস নিয়ে পালিয়েছে আততায়ীরা। অফিসের আশপাশে আর যে সব সিসি ক্যামেরা লাগানো রয়েছে, সেগুলি খতিয়ে দেখছে পুলিশ। খবর পেয়ে ঘটনাস্থলে যায় ফরেন্সিক দল। গোটা এলাকা ঘুরে দেখেন ফরেন্সিক দলের সদস্যরা। ওই ব্যক্তির পরিজনদের জিজ্ঞাসাবাদ করা হচ্ছে। পরিবারের কেউ জড়িত কি না, তা-ও খতিয়ে দেখছে পুলিশ। কী কারণে এই হামলা, তা এখনও স্পষ্ট নয়।