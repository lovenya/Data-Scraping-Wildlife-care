প্রেমিকাকে ফোন করে বার বার হুমকি এবং হেনস্থার অভিযোগ ছাত্রনেতার বিরুদ্ধে। হেনস্থার মুখে আত্মহত্যা করেছেন ওই তরুণী। হাসপাতালে নিয়ে যাওয়া হলেও তাঁকে বাঁচানো যায়নি। ঘটনাটি তেলঙ্গানার দণ্ডপল্লী এলাকার। অভিযুক্ত যুবক ছাত্র রাজনীতির সঙ্গে যুক্ত। তিনি কলেজের ছাত্র সংগঠনের নেতাও বটে। অভিযোগ, তাঁর হেনস্থার জেরেই ২২ বছরের তরুণী আত্মহত্যা করেছেন। পুলিশ জানিয়েছে, সম্প্রতি ওই তরুণীর বিয়ে ঠিক হয়েছিল। তা জানতে পেরেই তাঁকে ফোন করতে শুরু করেন অভিযুক্ত যুবক। তিনি তরুণীকে হুমকিও দেন। তাঁকে বিয়ে করার জন্য চাপ দেন তরুণীকে। এই পরিস্থিতি থেকে বাঁচার আর কোনও উপায় না পেয়ে চূড়ান্ত সিদ্ধান্ত নিয়েছেন তিনি। তরুণীর পরিবারের দাবি, তাদের মেয়ে এক বছর আগে কলেজ থেকে স্নাতক পাশ করেছেন। সম্প্রতি অন্য এক যুবকের সঙ্গে সম্পর্কে জড়িয়ে পড়েছিলেন। বাড়িতে সে কথা জানাজানি হওয়ার পর গত ১৩ মার্চ তাঁদের বিয়ে ঠিক হয়। কিন্তু তরুণীকে ফোন করে উত্যক্ত করতেন ওই ছাত্রনেতা। অশ্লীল ভাষায় গালিগালাজও করতেন বলে অভিযোগ। আত্মহত্যার চেষ্টা করার পর তরুণীকে উদ্ধার করে হাসপাতালে নিয়ে যাওয়া হয়। কিন্তু চিকিৎসা চলাকালীন তাঁর মৃত্যু হয়েছে। তরুণীর পরিবারের অভিযোগের ভিত্তিতে অভিযুক্ত যুবকের বিরুদ্ধে যৌন হেনস্থা এবং আত্মহত্যায় প্ররোচনা দেওয়ার মামলা রুজু করেছে পুলিশ। শুরু হয়েছে তদন্ত।