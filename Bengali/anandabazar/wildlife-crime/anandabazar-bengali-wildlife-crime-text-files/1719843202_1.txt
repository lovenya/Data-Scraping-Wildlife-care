আদরের মোষের মৃত্যুর জন্য রাজস্থানের এক গরিব কৃষক দুষলেন রাজ্যেরই এক বিধায়ককে। তাঁর দাবি, ওই বিধায়কের দায়িত্বজ্ঞানহীনতার জন্যই তাঁর পোষ্য প্রাণীটির অকালে মৃত্যু হল। এ ব্যাপারে বিধায়কের বিরুদ্ধে অভিযোগ জানাতে স্থানীয় থানায় গিয়েছিলেন ওই কৃষক। পুলিশ তাঁর অভিযোগের ভিত্তিতে একটি এফআইআরও দায়ের করেছে ওই বিধায়কের বিরুদ্ধে। ঘটনাটি ঘটেছে রাজস্থানের আলোয়ারে। যে বিধায়কের বিরুদ্ধে অভিযোগ দায়ের করা হয়েছে, তাঁর নাম বলজিৎ যাদব। বলজিৎ এই দুর্ঘটনার আগের দিনই এসেছিলেন আলোয়ারে। ওই কৃষক জানিয়েছেন, তাঁর পোষ্যের মৃত্যু হয়েছে বলজিৎ আলোয়ার ছেড়ে যাওয়ার আগেই। pic.twitter.com/NT5A3JVNWY এফআইআরে ওই কৃষক লিখেছেন, তিনি গরিব চাষি। ধারদেনা করে প্রায় দেড় লক্ষ টাকা খরচ করে মোষটি কিনেছিলেন বছর খানেক আগে। গত রবিবার মোষটিকে যখন বাড়ির পাশে ফাঁকা মাঠে বেঁধে রেখেছিলেন তিনি, তখনই দুর্ঘটনা ঘটে। কর্মসূত্রে আলোয়ারে এসেছিলেন বলজিৎ, সেই সময় একটি হেলিকপ্টারে বাড়ি ফেরার প্রস্তুতি নিচ্ছিলেন। তাঁর সমর্থকরাই তাঁর জন্য আয়োজন করেছিল চপারটির। অভিযোগকারী কৃষক জানিয়েছেন, ওই চপারের বীভৎস আওয়াজেই প্রচণ্ড ভয় পেয়ে হার্ট অ্যাটাক হয় মোষটির। প্রায় সঙ্গে সঙ্গেই মারাও যায়। কৃষকের এই অভিযোগের প্রতিক্রিয়ায় বিধায়কের বক্তব্য জানা যায়নি। তবে পুলিশ ওই কৃষকের অভিযোগের ভিত্তিতে ওই বিধায়কের বিরুদ্ধে এফআইআর দায়ের করেছে।