খুন, হেনস্থা-সহ একাধিক অপরাধের ধারায় অভিযুক্তকে পাকড়াও করল দিল্লি পুলিশ। ‘মোস্ট ওয়ান্টেড’ তালিকায় ছিল ওই দুষ্কৃতী। মধ্যপ্রদেশের জব্বলপুর থেকে বিজয় পাহালওয়ান  নামে ৫২ বছরের ওই দুষ্কৃতীকে গ্রেফতার করেছে দিল্লি পুলিশ। পুলিশ বিজয়কে হন্যে হয়ে খুঁজছিল। তার নাগালে পেতে ২ লক্ষ টাকার আর্থিক পুরস্কারও ঘোষণা করা হয়েছিল। অবশেষে ওই দুষ্কৃতীকে পাকড়াও করল দিল্লি পুলিশ। দিল্লি পুলিশ সূত্রে খবর, ২০১৮ সালে দু’দিনের প্যারোলে মুক্তি পেয়েছিল বিজয়। তার পর থেকেই গা-ঢাকা দিয়েছিল সে। তার বিরুদ্ধে খুন, খুনের চেষ্টা, মহিলাদের হেনস্থা-সহ মোট ২৪টি মামলা রয়েছে। তার অপরাধের জাল ছড়িয়েছে দিল্লি, হরিয়ানা, গুজরাত, মহারাষ্ট্রে। বিজয়ের মোবাইল লোকেশনের সূত্র ধরেই জব্বলপুর থেকে তাকে পাকড়াও করা হয়েছে। পুলিশ আরও জানিয়েছে, ২০১৮ সাল থেকে পালানোর পর ‘বিক্রম সিংহ’ পরিচয় দিয়ে পুলিশের চোখে ফাঁকি দিয়েছিল সে। সেই সময় মহারাষ্ট্রের কোলাপুরে কাজ শুরু করেছিল। পরে ছত্তীসগঢ়ের রাইপুরে নিজের ব্যবসা শুরু করেছিল বিজয়। এর পর জব্বলপুরে চলে যায় সে। সেখানেও ব্যবসায় হাত পাকায়। নিজের নিরাপত্তার জন্য চার জন সশস্ত্র রক্ষীকে নিয়োগ করেছিল বিজয়। পুলিশ সূত্রে খবর, বিজয়ের দুই পুত্র রয়েছেন। তাঁরা দু’জনেই আইনজীবী।