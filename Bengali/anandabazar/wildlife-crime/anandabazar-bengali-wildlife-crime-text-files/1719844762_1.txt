ছাত্রীর ছবি তুলে তা ছড়িয়ে দেওয়ার অভিযোগ উঠল নিরাপত্তারক্ষীর বিরুদ্ধে। ঘটনাটি সেন্ট্রাল ইউনিভার্সিটি অফ রাজস্থানের। প্রতিবাদে বিশ্ববিদ্যালয়ের ক্যাম্পাসে বিক্ষোভ দেখান পড়ুয়ারা। শুক্রবার এই ঘটনায় অনুসন্ধানের নির্দেশ দিয়েছেন বিশ্ববিদ্যালয় কর্তৃপক্ষ। ছাত্রীর অভিযোগ, লুকিয়ে তাঁর ছবি তোলেন এক নিরাপত্তারক্ষী। তার পর সেই ছবি সকলকে পাঠানো হয় বলে অভিযোগ। প্রতিবাদে বৃহস্পতিবার রাত থেকে ক্যাম্পাসে বিক্ষোভ প্রদর্শন করেন পড়ুয়ারা। অভিযুক্তের বিরুদ্ধে পদক্ষেপ করার দাবি জানান তাঁরা। এই ঘটনায় বিশ্ববিদ্যালয়ের উপাচার্য আনন্দ ভালেরাও এক বিবৃতিতে বলেছেন, ‘‘নিরপেক্ষ ভাবে তদন্ত চালানো হচ্ছে। যথোপযুক্ত ব্যবস্থা নেওয়া হবে।’’  তবে এই প্রতিবেদন লেখা পর্যন্ত কোনও এফআইআর দায়ের করা হয়নি বলে জানিয়েছেন বন্দর সিন্দ্রি থানার স্টেশন হাউস অফিসার দলপত সিংহ।