পরকীয়ায় লিপ্ত স্ত্রী, এই সন্দেহের বশে তাঁকে ও ১ বছরের কন্যাসন্তানকে কুপিয়ে খুনের অভিযোগ উঠল এক যুবকের বিরুদ্ধে। ঘটনাটি ঘটেছে গুজরাতের জামনগর এলাকায়। গ্রেফতার করা হয়েছে অভিযুক্ত যুবককে। পুলিশ সূত্রে খবর, ২ বছর আগে শাবানা নামে এক তরুণীর সঙ্গে বিয়ে হয়েছিল তারিফ লাকদা নামে এক যুবকের। গত কয়েক মাস ধরে তাঁদের মধ্যে অশান্তি চলছিল। প্রায়শই ওই দম্পতির মধ্যে ঝামেলা হত। সে কারণে প্রায়ই বাপের বাড়িতে গিয়ে থাকতেন ওই তরুণী। গত শুক্রবার শাশুড়িকে ফোন করে স্ত্রী কোথায় রয়েছেন, তা জানতে চান ওই যুবক। কিন্তু যুবকের সঙ্গে কথা বলেননি তাঁর শাশুড়ি। সে দিন বাড়ির বাইরে গিয়েছিলেন শাশুড়ি। ফিরে এসে দেখেন যে, তাঁর মেয়ে ও নাতনি নেই। এর পরই পুলিশের থেকে তিনি খবর পান যে, তাঁর মেয়ে ও নাতনির দেহ উদ্ধার করা হয়েছে একটি ঝোপ থেকে। এর পরই জামাইয়ের বিরুদ্ধে পুলিশে অভিযোগ দায়ের করেন শাশুড়ি। শনিবার যুবককে গ্রেফতার করা হয়। জেরায় খুনের কথা স্বীকার করেছেন অভিযুক্ত যুবক। স্ত্রী অন্য কারও সঙ্গে সম্পর্কে জড়িয়েছেন, এই সন্দেহের বশেই স্ত্রী ও তাঁর মেয়েকে খুন করেছেন যুবক। জেরায় যুবক এমনটাই দাবি করেছে বলে পুলিশ সূত্রে খবর।