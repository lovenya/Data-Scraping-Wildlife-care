দত্তক দেওয়ার নাম করে সদ্যোজাতদের বিক্রির এক চক্রকে পাকড়াও করল দিল্লি পুলিশ। গ্রেফতার করা হয়েছে পাঁচ মহিলা ও দুই ব্যক্তিকে। উদ্ধার করা হয়েছে আড়াই মাসের এক শিশুপুত্রকে। জানা গিয়েছে, ওই চক্রের ব্যাপারে খবর পাওয়ার পরই অভিযুক্তদের ধরতে উত্তমনগরের অটো স্ট্যান্ড এলাকায় ফাঁদ পাতে ক্রাইম ব্রাঞ্চ। ছদ্মবেশে শিশু কেনার জন্য অভিযুক্তদের সঙ্গে যোগাযোগ করেন এক পুলিশ আধিকারিক। সাড়ে ছয় লক্ষ টাকার বিনিময়ে শিশু বিক্রির চুক্তি হয়। পুলিশের পাতা ফাঁদে পা দিয়ে শিশুকে নিয়ে নির্দিষ্ট জায়গায় হাজির হন অভিযুক্তরা। প্রাথমিক ভাবে চার লক্ষ টাকা দেওয়া হয়। তার পরই অভিযুক্তদের হাতেনাতে পাকড়াও করে পুলিশ। প্রথমে গ্রেফতার করা হয় চার মহিলা ও এক ব্যক্তিকে। শিশু ও নগদ টাকা উদ্ধার করা হয়। পরে তাঁদের জেরায় আরও দুই অভিযুক্তের হদিস পাওয়া যায়। সেই সূত্র ধরে আরও এক মহিলা ও ব্যক্তিকে গ্রেফতার করা হয়। পুলিশ সূত্রে খবর, সদ্যোজাতদের ঝাড়খণ্ড থেকে আনতেন কুতুবুদ্দিন নামে এক ব্যক্তি। তাঁর খোঁজে তল্লাশি চালানো হচ্ছে। ধৃত সাত অভিযুক্ত হলেন বাবলু শাহ, বরখা, বীণা, মধু শর্মা, জ্যোতি, পবন ও সালমি দেবী।