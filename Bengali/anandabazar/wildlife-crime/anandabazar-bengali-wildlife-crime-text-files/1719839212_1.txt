এক টিএমসিপি নেতার বাড়িতে ঢুকে হামলা চালিয়ে তাঁর বাবাকে মারধর করা হল শান্তিপুরে। গুরুতর জখম অবস্থায় তাঁর বাবাকে কল্যাণীর জওহরলাল নেহরু মেমোরিয়াল হাসপাতালে ভর্তি করানো হয়েছে। কিন্তু কারা হামলা চালাল তা পরিষ্কার নয়। রাত পর্যন্ত পুলিশের কাছে কোনও অভিযোগও দায়ের হয়নি। শান্তিপুরের পটেশ্বরীতলার বাসিন্দা সৌমিত প্রামাণিক নামে ওই নেতা শান্তিপুর কলেজের বিগত ছাত্র সংসদের সহ-সভাপতি ছিলেন। বুধবার বিকেলে তিনি বাড়িতে ছিলেন না। অভিযোগ, সেই সময়ে জনা কয়েক যুবক তাঁর বাড়িতে ঢুকে হামলা চালায়। তাঁর বাবা উত্তম প্রামাণিককে বাঁশ, ইট দিয়ে বেদম পেটানো হয়। গুরুতর জখম অবস্থায় তাঁকে শান্তিপুর স্টেট জেনারেল হাসপাতালে নিয়ে যাওয়া হলে সেখান থেকে কল্যাণীতে স্থানান্তরিত করা হয়। ভাঙচুর চালানো হয় তাদের বাড়ির ভিতরেও। রাতে সৌমিতের দাদা শিবশঙ্কর প্রামাণিক বলেন, “দুপুরের খাওয়া সেরে ঘরেই বিশ্রাম নিচ্ছিলাম। হঠাৎ দেখি, জনা পাঁচেক ছেলে বাবাকে উঠোনে টেনে নিয়ে গিয়ে ইট-বাঁশ দিয়ে মারছে।’’ তাঁর অভিযোগ,  ‘‘আমি বাধা দিতে গেলে ওরা আমাকে লক্ষ্য করে গুলি চালায়। লক্ষ্যভ্রষ্ট হয়ে সেটা গ্রিলে লাগে। ওরা আমাকেও মারধর করে।’’ ওই সময়ে বাড়ির বাইরে দাঁড়িয়ে কয়েক জন যুবক আশপাশের বাড়িতে ইট ছোড়ে এবং পাড়ার লোকেদের বেরোতে বাধা দেয় বলে জানাচ্ছেন বাসিন্দারা। দিল্লি দখলের লড়াই, লোকসভা নির্বাচন ২০১৯ সৌমিতের দাবি, “রাজনৈতিক কারণেই এই হামলা। এ দিন শান্তিপুরে দলীয় প্রার্থী এসেছিলেন। সেখানে বহু কর্মী নিয়ে আমি যোগ দিই। সেই আক্রোশে আমার বাড়িতে হামলা হয়েছে। যারা হামলা করেছে, তারা বিজেপি আশ্রিত দুষ্কৃতী।’’ তবে অভিযোগ অস্বীকার করেছে বিজেপি। দলের নদিয়া দক্ষিণ সাংগঠনিক জেলার সভাপতি জগন্নাথ সরকার বলেন, “বিজেপি এই ধরনের রাজনীতি করে না। এর সঙ্গে আমাদের যোগ নেই। এটা আসলে তৃণমূলের গোষ্ঠী দ্বন্দ্বের ফল।’’