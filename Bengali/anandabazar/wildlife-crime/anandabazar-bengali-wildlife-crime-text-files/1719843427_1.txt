লিভ-ইন সঙ্গীকে খুনে অভিযুক্তের ঝুলন্ত দেহ উদ্ধার হল জেলে। রবিবার ঘটনাটি ঘটেছে কেরলের তিরুঅনন্তপুরমে। সংবাদ সংস্থা পিটিআই সূত্রে খবর, তিরুঅনন্তপুরমের পুজাপ্পুরা এলাকায় একটি জেলের শৌচাগারের মধ্যে ঝুলন্ত অবস্থায় ওই ব্যক্তির দেহ উদ্ধার করা হয়েছে। এই ঘটনার তদন্ত শুরু হয়েছে। পুলিশ সূত্রে জানা গিয়েছে, মৃতের নাম রাজেশ (৪৬)। লিভ-ইন সঙ্গী সিন্ধুকে (৪৭) কুপিয়ে খুনের অভিযোগে গত ১৫ ডিসেম্বর গ্রেফতার করা হয়েছিল রাজেশকে। তার পর তাঁর জেল হেফাজতের নির্দেশ দিয়েছিল আদালত। তদন্তে নেমে পুলিশ জানতে পারে যে, একটি দোকানের সামনে দাঁড়িয়েছিলেন সিন্ধু। সেই সময়ই ধারালো অস্ত্র দিয়ে তাঁকে কোপান রাজেশ। গুরুতর জখম অবস্থায় সিন্ধুকে হাসপাতালে ভর্তি করানো হয়। তাঁর ঘাড়, হাত, মাথায় আঘাতের চিহ্ন ছিল। তবে শেষরক্ষা হয়নি। পরে হাসপাতালে মৃত্যু হয় তাঁর। রাজেশ ও সিন্ধু গত ১২ বছর ধরে একত্রবাস করতেন। সম্প্রতি নানা বিষয়ে তাঁদের মধ্যে ঝামেলা হত। সে কারণে সম্প্রতি সিন্ধু অন্যত্র থাকতে শুরু করেছিলেন। এর পরই ক্রোধের বশে সঙ্গীকে খুন করেন বলে রাজেশের বিরুদ্ধে অভিযোগ।