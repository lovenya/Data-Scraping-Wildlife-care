অতি সম্প্রতি রাতের শহরে চলন্ত গাড়িতে এক তরুণীকে যৌন নিগ্রহের অভিযোগ উঠেছে তাঁর পরিচিত কয়েক জনের বিরুদ্ধে। ওই ঘটনার পরে সাধারণ মানুষের সুরক্ষা আরও জোরদার করতে নড়ে বসেছে পুলিশ। বর্ষবরণের রাতে কোনও রকম অপ্রীতিকর ঘটনা যাতে না ঘটে, সে জন্য শহরের ৫০টি জায়গায় বিশেষ অভিযান (ব্লক রেড) চালিয়ে সব গাড়ি তল্লাশির নির্দেশ দিয়েছে লালবাজার। যা বৃহস্পতিবার রাত সাড়ে দশটা থেকে সাড়ে তিনটে পর্যন্ত চলেছে। লালবাজার সূত্রের খবর, বর্ষবরণের নিরাপত্তা আঁটোসাঁটো করতে শহরে ঢোকা এবং বেরোনোর জন্য নির্দিষ্ট ৩৩টি জায়গায় বিশেষ তল্লাশি চালানোর ব্যবস্থা করা হয়েছিল। সেই সঙ্গে ৩৯টি গুরুত্বপূর্ণ মোড়ে ছিল পুলিশের টহলদার ভ্যান। এর পাশাপাশি বৃহস্পতিবার রাতভর নাকা পয়েন্ট করে চলেছে শুধুই ব্লক রেড। যৌথ ভাবে ওই অভিযান চালায় থানা এবং ট্র্যাফিক গার্ড। সব জায়গাতেই পুলিশের শীর্ষ আধিকারিকদের উপস্থিত থাকার জন্য লালবাজারের তরফে নির্দেশ এসেছিল। সূত্রের খবর, বর্ষশেষের রাতে শহরে বেপরোয়া বাইকের দৌরাত্ম্য বাড়ে। অভিযোগ, অনেকেই মত্ত অবস্থায় বাইক চালান। এই ধরনের চালকদের শায়েস্তা করতে শহরের বিশেষ কয়েকটি এলাকা চিহ্নিত করেছিল ট্র্যাফিক কন্ট্রোল রুম। সেখানেই ওই অভিযান চলে। তাতে বাহিনী নিয়ে থাকতে বলা হয়েছিল সব থানার ওসি এবং অতিরিক্ত ওসিদের। লালবাজারের আরও নির্দেশ ছিল, বেপরোয়া গাড়ি বা মোটরবাইকের সঙ্গে হেলমেটহীন বাইকও আটকাতে হবে। কোনও চালক মত্ত অবস্থায় থাকলে তাঁদের বিরুদ্ধেও ব্যবস্থা নেওয়ার জন্য পুলিশের আধিকারিকদের বলা হয়। কলকাতা পুলিশের এক কর্তা জানান, শুধুমাত্র পার্ক স্ট্রিটের জন্য আলাদা সুরক্ষা-বলয় তো ছিলই। পাশাপাশি, গাড়ির বিরুদ্ধে অভিযান চলেছে শহর জুড়ে। একই সঙ্গে বিভিন্ন জায়গায় দুষ্কৃতী থেকে শুরু করে মাদক পাচারকারী— সকলের বিরুদ্ধেই অভিযান চালাতে বলা হয়েছিল।