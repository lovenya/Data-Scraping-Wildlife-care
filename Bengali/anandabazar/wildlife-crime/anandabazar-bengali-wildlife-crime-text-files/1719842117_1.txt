বাড়িতে ঢুকে এক ব্যক্তিকে গুলি করে খুন করল দুষ্কৃতীরা। গুলি করা হয়েছে তাঁর স্ত্রীকেও। গুরুতর জখন অবস্থায় হাসপাতালে ভর্তি তিনি। বৃহস্পতিবার ঘটনাটি ঘটেছে দিল্লির দ্বারকার আম্বারাই গ্রামে। দ্বারকার ডেপুটি পুলিশ সুপার সন্তোষ কুমার মীনা জানিয়েছেন, মৃত ব্যক্তির নাম বিনয় দাহিয়া। হরিয়ানার সোনিপতের বাসিন্দা তিনি। বছর তেইশের বিনয় স্ত্রী কিরণকে নিয়ে দ্বারকায় ভাড়া বাড়িতে থাকতেন। বৃহস্পতিবার রাত ৯টা নাগাদ তাঁর বাড়ির ভিতরে ৬-৭ জন ঢুকে গুলি করে খুন করে বিনয়কে। গুরুতর জখম হন কিরণও। মীনা আরও জানিয়েছেন, বিনয়কে চারটে গুলি করা হয়েছে। ঘটনাস্থলেই মৃত্যু হয় তাঁর। কিরণকে পাঁচটি গুলি করা হয়েছে। গুরুতর জখম অবস্থায় তাঁকে উদ্ধার করে হাসপাতালে ভর্তি করানো হয়েছে। গত বছরেই বাড়ির অমতে দু’জনে পালিয়ে আসেন। তার পর বিয়েও করেন। প্রাথমিক ভাবে পুলিশের অনুমান, ‘সম্মানরক্ষার্থে’ই এই খুন করা হয়েছে। তবে কারা এই ঘটনার পিছনে জড়িত তা খতিয়ে দেখা হচ্ছে।