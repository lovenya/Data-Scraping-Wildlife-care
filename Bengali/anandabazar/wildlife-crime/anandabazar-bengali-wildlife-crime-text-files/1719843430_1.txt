পরিত্যক্ত এলাকায় এক যুবকের দগ্ধ দেহ উদ্ধার ঘিরে রহস্য দানা বাঁধল। যুবকের শরীরে তার পেঁচানো ছিল। ওই যুবককে খুন করা হয়েছে বলে অনুমান পুলিশের। রবিবার সকালে ঘটনাটি ঘটেছে রাজস্থানের শ্রীগঙ্গানগর এলাকায়। পুলিশ সূত্রে খবর, এলাকায় একটি খামারবাড়ির কাছে পরিত্যক্ত এলাকায় যুবকের পোড়া দেহ উদ্ধার করা হয়েছে। মৃতের বয়স ৪০-এর কাছাকাছি। যুবকের নাম-পরিচয় জানা যায়নি। তাঁকে শনাক্তকরণের চেষ্টা চালানো হচ্ছে। যুবকের হাত ও পায়ে তার জড়ানো ছিল। পুলিশের এক আধিকারিক জানিয়েছেন, ওই যুবককে খুন করা হয়েছে বলে প্রাথমিক তদন্তে মনে করা হচ্ছে। ওই যুবককে অন্যত্র খুন করে দেহ লোপাটের জন্য পরিত্যক্ত এলাকায় ফেলে দেওয়া হয়ে থাকতে পারে বলে অনুমান পুলিশের। খবর পেয়ে ঘটনাস্থলে যায় ফরেন্সিক দল। এলাকা থেকে বিভিন্ন নমুনা সংগ্রহ করেছে পুলিশ। এই ঘটনার তদন্ত শুরু হয়েছে।