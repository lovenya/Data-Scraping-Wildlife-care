স্কুলের মধ্যে এক ছাত্রকে লক্ষ্য করে গুলি চালাল আর এক ছাত্র! যার জেরে সপ্তম শ্রেণির কিশোর আহত হয়েছে। শুক্রবার ঘটনাটি ঘটেছে রাজস্থানের ঢোলপুরে। সংবাদ সংস্থা সূত্রে খবর, ঢোলপুর জেলায় একটি সরকারি স্কুলে গুলি চালানোর অভিযোগ উঠেছে। মৌরলি গ্রামের ওই স্কুলে গুলিতে জখম হয়েছে সপ্তম শ্রেণির এক ছাত্র। গুলি চালানোর অভিযোগ উঠেছে নবম শ্রেণির এক ছাত্রের বিরুদ্ধে। স্কুলের মধ্যে ছাত্রের হাতে কী ভাবে বন্দুক এল, তা জানা যায়নি। এই ঘটনার তদন্ত শুরু করেছে পুলিশ। অভিযুক্ত ছাত্রের বিরুদ্ধে এফআইআর দায়ের করেছে আহত ছাত্রের পরিবার। আহত ছাত্রকে জয়পুরের এসএমএস হাসপাতালে ভর্তি করানো হয়েছে। কেন এই ঘটনা ঘটল, তার তদন্ত করে দেখা হচ্ছে বলে জানিয়েছে পুলিশ। কী নিয়ে দুই ছাত্রের মধ্যে গোলমাল বাধল, তা স্পষ্ট নয়।