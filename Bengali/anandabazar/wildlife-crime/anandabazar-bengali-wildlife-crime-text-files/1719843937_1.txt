ভাড়া নিয়ে বচসার জেরে তরুণীকে ধারালো অস্ত্র দিয়ে আক্রমণের অভিযোগ অটোচালকের বিরুদ্ধে। প্রকাশ্য রাস্তায় তিনি যাত্রীকে ধারালো অস্ত্র দিয়ে কুপিয়েছেন বলে অভিযোগ। অভিযুক্ত চালককে খুঁজছে পুলিশ। ঘটনাটি দিল্লির নিউ ফ্রেন্ডস্‌ কলোনি এলাকার। সোমবার রাত সাড়ে ৮টা নাগাদ সেখানে অটো থেকে নেমেছিলেন ২২ বছর বয়সি ওই তরুণী। তিনি অনলাইনে অটোর ভাড়া মেটাতে চান। কিন্তু অটোচালক জানিয়ে দেন, তিনি নগদেই ভাড়া নেবেন। অনলাইনে টাকা নিতে অস্বীকার করেন চালক। এর ফলে দু’জনের মধ্যে বচসা শুরু হয়। পুলিশ জানিয়েছে, আক্রান্ত তরুণী জম্মু ও কাশ্মীরের বাসিন্দা। তাঁর নাম মেহ্‌রিন রিয়াজ়। দিল্লিতে থেকে তিনি নার্সিং পড়ছেন। সোমবার রাতে শাহিনবাগ এলাকার পিজি থেকে তিনি নিউ ফ্রেন্ডস্‌ কলোনির সিসি মার্কেটে যাওয়ার জন্য অটো ভাড়া করেছিলেন। নামার সময় ভাড়া নিয়ে গোলমাল শুরু হয়। পুলিশ সূত্রে খবর, তরুণী কিছুতেই নগদে অটো ভাড়া দিতে রাজি হননি। বচসার জেরে ধারালো অস্ত্র দিয়ে তরুণীকে আক্রমণ করেন চালক। তাঁকে বেশ কয়েক বার কোপ মারা হয়। তরুণীর পেটের নীচে ডান দিকে আঘাত লাগে। গুরুতর আহত অবস্থায় তাঁকে হাসপাতালে ভর্তি করানো হয়। হাসপাতাল থেকে মূল ঘটনার প্রায় ৫ ঘণ্টা পর পুলিশ এ বিষয়ে খবর পায়। পুলিশের ডেপুটি কমিশনার রাজেশ দেও জানিয়েছেন, অভিযুক্ত অটোচালকের বিরুদ্ধে ভারতীয় দণ্ডবিধির ৩২৪ এবং ৫০৬ ধারায় মামলা রুজু করা হয়েছে। তাঁর সন্ধানে তল্লাশি চালাচ্ছে পুলিশ।