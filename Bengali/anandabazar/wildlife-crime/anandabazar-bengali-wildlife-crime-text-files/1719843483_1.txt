দিল্লির কনকনে শীতকে তুচ্ছ করে ভোরের আলো ফুটতে না ফুটতেই পৌঁছে গিয়েছিলেন পার্কিং লটে। সেখানে পার্ক করা একটি গাড়িতে আগুন ধরিয়ে দেন দিল্লির এক তরুণ। তবে তা করতে গিয়ে পোড়ালেন মোট ২০টি গাড়ি। সোমবার ভোরের এই ঘটনায় অভিযুক্ত তরুণকে গ্রেফতার করেছে দিল্লি পুলিশ। তাদের দাবি, ব্যক্তিগত শত্রুতার জেরেই এ হেন কাণ্ড ঘটিয়েছেন অভিযুক্ত। পুলিশ সূত্রে খবর, সোমবার ভোর সাড়ে ৪টা নাগাদ দিল্লি পুরনিগমের সুভাষ নগরে একটি বহুতল পার্কিং লটে আগুন লাগার খবর জানতে পারেন দমকলকর্মীরা। সঙ্গে সঙ্গে সেখানে পৌঁছয় দমকলের ৭টি ইঞ্জিন। পরিস্থিতি নিয়ন্ত্রণে এলে এ নিয়ে অভিযোগ দায়ের করা হয়েছে বলে জানিয়েছে পুলিশ। এই ঘটনার তদন্তে নেমে যশ অরোরা নামে দিল্লির এক ২৩ বছরের তরুণকে গ্রেফতার করা হয়েছে। তিনি পশ্চিম দিল্লির সুভাষ নগরের বাসিন্দা। সিসিটিভি ফুটেজে দেখা গিয়েছে, হন্ডা সিআরভি চড়ে সোমবার ভোরে ওই পার্কিং লটে ঢুকছেন যশ। এর পর ওই পার্কিং লটে দাঁড় করানো একটি মারুতি অর্তিগা গাড়িতে আগুন ধরিয়ে দিচ্ছেন তিনি। ওই ফুটেজের সূত্র ধরে যশের গাড়িকে চিহ্নিত করেন তদন্তকারীরা। এর পর তাঁকে গ্রেফতার করে পুলিশ। পুলিশের দাবি, জেরায় যশ স্বীকার করেছেন, ঈশান নামে এক যুবকের সঙ্গে ব্যক্তিগত শত্রুতার জেরেই এ হেন কাণ্ড করেছেন তিনি। ঈশানের গাড়িটি পুড়িয়ে দেওয়ার জন্যই তাঁর গাড়িতে আগুন লাগিয়ে দেন।