একই পরিবারের তিন জনের দেহ উদ্ধার ঘিরে রহস্য দানা বাঁধল গোয়ায়। ৫০ বছর বয়সি এক প্রৌঢ়ের দেহ উদ্ধার করা হয়েছে গোয়ার একটি জঙ্গল থেকে। তাঁর স্ত্রী এবং পুত্রের দেহ উদ্ধার করা হয়েছে কর্নাটকের কারওয়ারের দেববাগ সৈকত এলাকা থেকে। গত বৃহস্পতিবার তিন জনের দেহ উদ্ধার করা হয়। শনিবার এই ঘটনার কথা প্রকাশ্যে এসেছে। আত্মহত্যা বলে প্রাথমিক অনুমান পুলিশের। পুলিশ সূত্রে খবর, মৃত শ্যাম পাতিল পেশায় একজন ঠিকা শ্রমিক। তিনি ঋণে জর্জরিত ছিলেন। গত বৃহস্পতিবার দক্ষিণ গোয়ার কুয়েপেম তালুকায় একটি জঙ্গলে গাছ থেকে তাঁর ঝুলন্ত দেহ উদ্ধার করা হয়। ওই দিনই তাঁর স্ত্রী জ্যোতি (৩৭) এবং ১২ বছরের পুত্রের দেহ উদ্ধার করা হয় কর্নাটক থেকে। পাতিলের গাড়ি থেকে সুইসাইড নোট উদ্ধার করা হয়েছে বলে জানিয়েছে পুলিশ। আর্থিক সমস্যার কারণেই ওই প্রৌঢ় এবং তাঁর স্ত্রী, পুত্র নিজেকে শেষ করেছেন বলে সুইসাইড নোটে উল্লেখ করা রয়েছে। তাঁরা পানাজি থেকে ১৫ কিমি দূরে চিকালাম গ্রামের বাসিন্দা। পুলিশ আরও জানিয়েছে, বন্ধু এবং আত্মীয়দের হোয়াটসঅ্যাপে ভয়েস মেসেজ পাঠিয়ে আত্মহত্যার কথা জানান পাতিল। তাঁর প্রতিবেশীরা জানিয়েছেন, বুধবার রাত সাড়ে ৮টায় কারওয়ারের উদ্দেশে রওনা দিয়েছিল পাতিলের পরিবার। এই ঘটনার নেপথ্যে অন্য কোনও রহস্য রয়েছে কি না, তা খতিয়ে দেখছে পুলিশ।