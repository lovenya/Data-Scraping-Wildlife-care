বিয়ের প্রস্তাব এলেও বার বার তা ভেঙে দেওয়ার অভিযোগে পড়শির দোকানে বুলডোজার চালিয়ে দিলেন কেরলের এক যুবক। যদিও ওই যুবকের দাবি, ওই দোকানে মদ-জুয়ার আসর বসে নিয়মিত। বার বার পুলিশকে বলেও সুরাহা না হওয়ায় ওই দোকানঘর ভেঙেছেন। সোমবার কন্নুর জেলার এই ঘটনার ভিডিয়ো ফেসবুকেও শেয়ার করেছেন তিনি। তবে বিয়েতে ভাংচি না অন্য কিছু— ঘটনার আসল কারণ যা-ই হোক না কেন, আপাতত ওই যুবককে গ্রেফতার করেছে পুলিশ। এই ঘটনায় গ্রেফতারির পর বছর তিরিশের অ্যালবিন ম্যাথুকে আদালতে পেশ করা হয়েছে। কন্নুর জেলার চেরুপুঝহা এলাকার ওই ঘটনায় অনেকেই ব্লকবাস্টার মালয়ালম ফিল্ম ‘আয়াপ্পানুম কোশিয়ুম’-এর একটি দৃশ্যের বেশ মিল খুঁজে পেয়েছেন। পৃথ্বীরাজ এবং বিজু মেনন অভিনীত ওই ফিল্মেও এ রকম দৃশ্য ছিল। রাতের অন্ধকারে প্রতিদ্বন্দ্বীর দখল করা ঘর ভেঙে দিচ্ছে ফিল্মের মূল চরিত্র। ওই ঘটনার ভিডিয়োতেও দেখা গিয়েছে, কাঁচা রাস্তার উপর দাঁড়িয়ে প্রথমে কিছু বলছেন অ্যালবিন। তার পর বুলডোজার দিয়ে গুঁড়িয়ে দিচ্ছেন তাঁর পড়শি সুজির দোকান। দেখতে দেখতে চোখের নিমেষে ধুলোয় মিশে যাচ্ছে অ্যাজবেস্টসের চাল, ইটের দেওয়াল। সুজি যে তাঁর বিয়ের বহু প্রস্তাব ভেঙে দিয়েছেন, ভিডিয়োতে সে অভিযোগই করেছেন অ্যালবিন। অ্যালবিনের বিয়ের সম্বন্ধ ভেঙে যাওয়ার পিছনে কি সুজিই দায়ী?  সেই সত্য প্রকাশ্যে না এলেও অভিযোগ অস্বীকার করেছেন সুজি। তবে অ্যালবিনের দাবি, ‘‘ওই দোকানে বেআইনি ভাবে মদ-জুয়ার আসর বসে। আমরা এই এলাকার কমবয়সিরা তা নিয়ে অসন্তুষ্ট।’’ উল্টে ভিডিয়োর শুরুতে শোনা গিয়েছে অ্যালবিনের অভিযোগ, ‘‘গ্রামের পঞ্চায়েত বা পুলিশকে বলেও কোনও লাভ হয়নি। সে জন্যই আমি দোকানঘর ভেঙে দিতে যাচ্ছি।’’ আরও পড়ুন: আন্তর্জাতিক উড়ানে বিধিনিষেধের মেয়াদ ৩০ নভেম্বর পর্যন্ত বাড়াল ডিজিসিএ আরও পড়ুন: জীবন সংশয় এবং ব্যয় বহন করলে জেড প্লাস নিরাপত্তা দেওয়া হোক, বলে দিল সুপ্রিম কোর্ট এলাকাবাসীদের দাবি, দুই পড়শির মধ্যে একেবারেই আদায়-কাঁচকলায় সম্পর্ক। ওই ঘটনায় তদন্তে নেমেছে পুলিশ।