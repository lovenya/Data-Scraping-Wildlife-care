মাছ ধরাকে কেন্দ্র করে খুন হলেন এক ব্যক্তি। জখম আরও পাঁচ। সোমবার কাক ভোরে ঘটনাটি ঘটেছে সাগরপাড়া থানার খয়রামারি গ্রামের চাঁইপাড়া এলাকায়। মৃতের নাম সুন্নাত শেখ (৫৭) তাঁর বাড়ি খয়রামারি গ্রামের চাইপাড়া এলাকায়। ঘটনাস্থলে গুলি চলেছে বলে অভিযোগ। পুলিশ সূত্রে জানা গিয়েছে, ভোরে অতর্কিত ওই হামলায় মোট ৬ জন জখম হন। তাঁদের প্রথমে ডোমকল মহকুমা হাসপাতালে নিয়ে গেলে সেখানেই চিকিৎসকরা মৃত বলে ঘোষণা করেন সুন্নতকে। জখমদের মধ্যে একজনকে আশঙ্কাজনক অবস্থায় ডোমকল থেকে মুর্শিদাবাদ মেডিক্যাল কলেজ ও হাসপাতালে স্থানান্তরিত করা হয়। বাকিদের প্রাথমিক চিকিৎসার পর ছেড়ে দেওয়া হয়েছে। পুলিশ জানিয়েছে, ঘটনার পর অভিযুক্তরা পলাতক। এলাকায় পুলিশি টহলদারি চলছে। জিজ্ঞাসাবাদের জন্য বেশ কয়েকজনকে আটক করা হয়েছে বলে জানিয়েছে পুলিশ। তবে বিকেল পর্যন্ত ওই ঘটনায় কাউকে গ্রেফতার করা হয়নি বলে জানিয়েছে পুলিশ। তুচ্ছ ঘটনাকে কেন্দ্র করে খুন ডোমকলে লেগেই থাকে। দিন কয়েক আগেও রানিনগরে পায়রা নিয়ে গন্ডগোলের জেরে এক মহিলাকে খুনের চেষ্টার অভিযোগ উঠেছিল এক যুবকের বিরুদ্ধে। আর সোমবার একেবারে খুনের ঘটনা ঘটে গেল খয়রামারি চাঁইপাড়া এলাকায়। পুলিশ ও স্থানীয় সূত্রে জানা গিয়েছে, রাতে খয়রামারি বিলে মাছ ধরতে গিয়েছিল সুন্নাতের ছেলে মুরসালিম শেখ। অভিযোগ, মাছ ধরে ফেরার পথে কয়েক জন প্রতিবেশী তাঁকে ঘিরে ধরেন। তাঁদের দাবি, বিলের পাশে থাকা তাদের পুকুর থেকেই মুরসালিম মাছ ধরেছেন। আর এ নিয়ে দুপক্ষের মধ্যে শুরু হয় ঝামেলা। তবে রাত দুটো নাগাদ আলোচনায় বসে মিটে যায় বিষয়টি। জখম আসাহাব শেখ বলেন, ‘‘রাতে বিষয়টি মিটেও যায়। কিন্তু তারপরেও তারা কেন এমন করল বুঝতে পারছি না। গুলি ছোড়া হয় আমাদের দিকে, ধারালো অস্ত্র দিয়ে কোপাতে থাকে আমাদের।’’