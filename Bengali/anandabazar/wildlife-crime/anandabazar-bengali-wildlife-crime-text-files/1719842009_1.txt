১৩ বছরের এক কিশোরের উপর যৌন নির্যাতন করার পর মুখ বন্ধ রাখার হুমকি দিয়েছিল তারই পরিচিত দু’জন। মুখ বন্ধ করার ‘পারিশ্রমিক’ হিসাবে ওই ছেলেটির হাতে ২০ টাকা গুঁজে দিয়েছিল তারা। উত্তরপ্রদেশের আলিগড় জেলার ২ কিশোরের বিরুদ্ধে এমনই অভিযোগ উঠেছে। বৃহস্পতিবার ওই ঘটনায় অভিযুক্তদের গ্রেফতার করে তাদের বিরুদ্ধে এফআইআর করেছে আলিগড় পুলিশ। সেই সঙ্গে তাদের বিরুদ্ধে মামলাও রুজু করা হয়েছে। পুলিশ সূত্রে খবর, নির্যাতিত ছেলেটি আলিগড়ের লোধা এলাকার বাসিন্দা। এলাকায় চাষবাস করে সংসার চালান তার বাবা। পুলিশের কাছে ওই ব্যক্তির দাবি, বৃহস্পতিবার ছেলেকে বাড়ির কাছে একটি বাজার থেকে চাষের কাজের কয়েকটি যন্ত্রপাতি কিনে আনতে পাঠিয়েছিলেন। সে সময় তার সঙ্গ নেয় পরিচিত ওই ২ কিশোর। তবে বাজারের নাম করে তাকে একটি জঙ্গলে টেনে নিয়ে যায় তারা। অভিযোগ, জঙ্গলের ভিতর ছেলেটির উপর যৌন নির্যাতন চালায় ২ জন। এর পর ছেলেটিকে তার বাড়িতে ছেড়ে দেয় তারা। সঙ্গে ২০ টাকা দিয়ে বলে, ঘটনার কথা জানাজানি হলে তার পরিণাম ভাল হবে না। তবে বাড়ি ফিরে পরিবারের কাছে সব কথাই খুলে বলে ওই ছেলেটি। ছেলেটির বাবা জানিয়েছেন, এর পর পরিচিত ওই কিশোরদের বাড়িতে গিয়ে গোটা ঘটনাটাই জানান তাঁরা। তবে সে কথা বিশ্বাস করতে রাজি ছিল না অভিযুক্তদের পরিবার। ওই ব্যক্তির কথায়, ‘‘আমার স্ত্রী ওই ছেলেগুলির পরিবারকে নালিশ করলেও ওরা সে কথা মানতে চায়নি।’’ ঘটনার পরের দিন ছেলেকে জেলা হাসপাতালে শারীরিক পরীক্ষার জন্য নিয়ে যান ওই ব্যক্তি। সেই সঙ্গে পুলিশেও অভিযোগ করেন। আলিগড়ের পুলিশ সুপার (ক্রাইম) অরবিন্দ কুমার জানিয়েছেন, ওই ব্যক্তির অভিযোগের ভিত্তিতে অভিযুক্তদের গ্রেফতার করা হয়েছে। তাদের বিরুদ্ধে ভারতীয় দণ্ডবিধির ৩৭৭ ধারায় অস্বাভাবিক যৌনসম্পর্ক এবং পকসো (প্রোটেকশন অব চিলড্রেন এগেনস্ট সেক্সুয়াল অফেন্সেস) আইনে মামলা রুজু করা হয়েছে।