একটি বেসরকারি ব্যাঙ্কের এটিএমে ঢুকে, সেখানে বসানো সিসি ক্যামেরায় কালো রং লাগিয়ে লক্ষাধিক টাকা ডাকাতির অভিযোগ উঠল। সোমবার গভীর রাতে, এয়ারপোর্ট থানার মাইকেলনগর এলাকার একটি এটিএমে ওই ঘটনা ঘটে। পুলিশ ও স্থানীয় সূত্রের খবর, ওই রাতে ৩৪ নম্বর জাতীয় সড়ক সংলগ্ন মাইকেলনগরের একটি বেসরকারি ব্যাঙ্কের এটিএমে ঢোকে কয়েক জন দুষ্কৃতী। প্রথমে ওই এটিএমের মধ্যে বসানো সিসি ক্যামেরায় কালো রং লাগিয়ে দেয় তারা। তার পরে গ্যাস কাটার দিয়ে এটিএম মেশিন ভেঙে লক্ষাধিক টাকা হাতিয়ে চম্পট দেয়। মঙ্গলবার সকালে স্থানীয়েরা তা দেখতে পেয়ে পুলিশে খবর দেন। ঘটনার তদন্ত শুরু করেছে এয়ারপোর্ট থানার পুলিশ। ওই এলাকার এক বাসিন্দা রবি পাল এ দিন বলেন, ‘‘কিছু দিন আগেও ওই এটিএমে নৈশ পাহারার ব্যবস্থা ছিল। কিন্তু এ দিন সেখানে কোনও নিরাপত্তারক্ষী না থাকার সুযোগেই দুষ্কৃতীরা এমন কাজ করতে পেরেছে।’’ মঙ্গলবার সকালে এই বিষয়ে পুলিশে অভিযোগ দায়ের করেছেন সংশ্লিষ্ট ব্যাঙ্ক কর্তৃপক্ষ। তবে জাতীয় সড়কের মতো ব্যস্ত রাস্তার পাশে এমন ঘটনা ঘটে কী ভাবে, এই ঘটনার পরে সেই প্রশ্ন উঠছে। পুলিশের টহলদার গাড়ি সেই সময়ে কোথায় ছিল, উঠছে এই প্রশ্নও। যদিও এ বিষয়ে এয়ারপোর্ট থানার এক পুলিশকর্তা জানান, রাস্তায় লাগানো সিসি ক্যামেরার ফুটেজ দেখে দুষ্কৃতীদের গ্রেফতার করার চেষ্টা চলছে।