প্রাথমিক স্কুলে চাকরি পাইয়ে দেওয়ার নামে প্রতারণার অভিযোগে বৃহস্পতিবার এক জনকে নিজেদের হেফাজতে নিল মধ্যমগ্রাম থানার পুলিশ। তদন্তকারীরা জানান, ধৃতের নাম দিলীপ চৌধুরী। তিনি মধ্যমগ্রাম থানা এলাকার বাসিন্দা। প্রাথমিক স্কুলে চাকরি পাইয়ে দেওয়ার নাম করে তাঁর বিরুদ্ধে সাড়ে দশ লক্ষ টাকা হাতিয়ে নেওয়ার অভিযোগ রয়েছে। অন্য একটি প্রতারণার অভিযোগে আগেই গ্রেফতার করা হয়েছিল দিলীপকে। এ দিন তাঁকে নিজেদের হেফাজতে নিতে বারাসত আদালতে আবেদন জানায় মধ্যমগ্রাম থানার পুলিশ। এর পরেই ধৃতের তিন দিনের পুলিশি হেফাজতের নির্দেশ দেন বিচারক। বারাসত পুলিশ জেলা সূত্রের খবর, যাঁরা টাকার বিনিময়ে চাকরি পেতে চেয়েছিলেন, তাঁদের সঙ্গেও কথা বলা হবে। ওই ব্যক্তির সঙ্গেকার কার যোগাযোগ রয়েছে, তা খতিয়ে দেখছে পুলিশ। এর পিছনে অন্য কোনও চক্র রয়েছে কি না, তা জানতে ধৃতকে জিজ্ঞাসাবাদ করা হবে। পুলিশ জানায়, দিন দশেক আগে অন্য একটি প্রতারণার মামলায় দিলীপ ও তাঁর ছেলেকে গ্রেফতার করেছিল বারাসত থানা। অভিযোগ, ইটালির হাইকমিশনের অফিসে ভাড়ায় গাড়ি দেওয়ার নাম করে মুর্শিদাবাদের এক বাসিন্দার থেকে দিলীপ ৩২ লক্ষ টাকা নেন। কিন্তু তার পরে তিনি কিছুই করে দিতে পারেননি। উল্টে গাড়ি কেনা-সহ নানা কারণ দেখিয়ে টাকা হাতিয়ে নেন। সেই অভিযোগের ভিত্তিতে দিন দশেক আগেই গ্রেফতার হন বাবা-ছেলে। ইতিমধ্যে দিলীপের বিরুদ্ধে স্কুলে চাকরি পাইয়ে দেওয়ার নাম করে প্রতারণার অভিযোগ পায় মধ্যমগ্রাম থানা।