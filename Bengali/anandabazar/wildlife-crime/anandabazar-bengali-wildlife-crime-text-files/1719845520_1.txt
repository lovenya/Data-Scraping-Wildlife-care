সমাজের নিরাপত্তার পথে যাঁরা বাধা সৃষ্টি করবেন, তাঁদের ‘রাম নাম সত্য’ হবেই! লোকসভা ভোটের প্রচারে গিয়ে দুষ্কৃতীদের হুঁশিয়ারি দিয়ে এমনটাই মন্তব্য করলেন উত্তরপ্রদেশের মুখ্যমন্ত্রী যোগী আদিত্যনাথ। শুক্রবার বিজেপির লোকসভা প্রার্থী সতীশ কুমার গৌতমের হয়ে প্রচার করতে আলিগড় গিয়েছিলেন যোগী। সেখানেই এক জনসভায় বক্তৃতা করার সময় তিনি এ কথা বলেন। যোগীর কথায়, ‘‘কেউ কখনও ভাবেনি যে রাজ্যের মহিলা এবং ব্যবসায়ীরা রাতের বেলা নিশ্চিন্তে বাইরে বেরোতে পারবেন। কিন্তু আমাদের বাড়ির মেয়ে এবং ব্যবসায়ীদের নিরাপত্তার পথে যারা অন্তরায়, তাদের ‘রাম নাম সত্য’ (শেষকৃত্য) হবেই। আমরা ভগবান রামের নাম জপ করে জীবন যাপন করি। রাম ছাড়া কিছুই সম্ভব নয়। কিন্তু যখন কেউ সমাজের নিরাপত্তার জন্য হুমকি হয়ে দাঁড়ায়, তখন ‘রাম নাম সত্য’ হওয়াও নিশ্চিত।’’ যোগী বলেন, ‘‘১০ বছর আগে যা স্বপ্ন ছিল, তা এখন বাস্তবে পরিণত হচ্ছে। মানুষের মূল্যবান ভোটের কারণেই তা সম্ভব হয়েছে। একটি ভুল ভোট দেশকে দুর্নীতির গভীরে নিয়ে যেত। আগে শুধু নৈরাজ্য, কারফিউ এবং অনাচার ছিল। আমাদের কন্যা এবং যুবসমাজ হুমকির মুখে ছিল।’’ আলিগড়ে বক্তৃতা করতে গিয়ে প্রধানমন্ত্রী নরেন্দ্র মোদীর সরকারের প্রশংসাও করেছেন যোগী। তিনি বলেন, ‘‘মানুষ নিজের ভোট মোদীজিকে দিয়ে ভবিষ্যতের গ্যারান্টি নিশ্চিত করেছেন। দেশে বিশ্বমানের কাঠামো, হাইওয়ে, বিমানবন্দর, মেডিক্যাল কলেজ এবং বিশ্ববিদ্যালয় তৈরি হচ্ছে।’’ প্রধানমন্ত্রী মোদী তৃতীয় বারের জন্য প্রধানমন্ত্রী হলে তিন বছরের মধ্যে ভারত বিশ্বের তৃতীয় বৃহত্তম অর্থনীতিতে পরিণত হবে বলেও দাবি করেছেন যোগী।