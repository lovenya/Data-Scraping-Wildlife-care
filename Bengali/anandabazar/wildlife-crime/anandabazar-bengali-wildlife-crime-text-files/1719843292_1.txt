বছর তেরোর এক নাবালিকাকে গুলি করে মেরে ফেলেছিল ১৬ বছরের এক কিশোর। এর পরে দেহ নিয়ে কী করবে, বুঝতে পারছিল না। শেষমেশ সোশ্যাল মিডিয়ার সাহায্য নেয় ওই কিশোর। নিজেরই এক বান্ধবীর সঙ্গে ইনস্টাগ্রামে ভিডিয়ো চ্যাট করার সময়ে তার কাছে মৃতদেহ লোপাটের উপায় জিজ্ঞেস করে সে। সেই চ্যাটে খুন হয়ে যাওয়া নাবালিকার রক্তাক্ত পা আর পায়ের পাতা বান্ধবীকে দেখায় ওই কিশোর। ঘাবড়ে গিয়ে নিজের মাকে সব জানায় ওই কিশোরী। এর পরে ওই কিশোরীর মা পুলিশকে ফোন করে সব জানান। আমেরিকার পেনসিলভেনিয়ার ঘটনা। বেনসালেমের পুলিশ বিভাগের তরফে জানানো হয়েছে, গত শুক্রবার এই খুনের ঘটনা ঘটেছে। ওই কিশোরকে গ্রেফতার করা হয়েছে। তার নাম জোশুয়া কুপার। ১৬ বছরের জোশুয়ার অপরাধের মাত্রা দেখে তার বিরুদ্ধে প্রাপ্তবয়স্কদের ধারায় মামলা দায়ের করা হয়েছে বলে বিবৃতিতে জানিয়েছে পুলিশ। তবে কী কারণে এই কিশোরীকে সে গুলি করে মেরেছে, তা স্পষ্ট নয়। মেয়েটির পরিচয় বা ধৃতের সঙ্গে তার কী সম্পর্ক ছিল, তা-ও জানায়নি পুলিশ। আদালতে পেশ করা হলে বিচারক তার জামিনের আর্জি নাকচ করে দিয়েছেন। তাকে আপাতত জুভেনাইল সেন্টারে পাঠানো হয়েছে।