পুত্রসন্তান পেতে তান্ত্রিকের পরামর্শে জনসমক্ষে নিরাবরণ হয়ে মহিলাকে স্নান করানোর অভিযোগ উঠল স্বামী এবং শ্বশুরবাড়ির লোকজনের বিরুদ্ধে। মহারাষ্ট্রের পুণেতে এই ঘটনাটি ঘটেছে। মহিলার অভিযোগের পর পুণে পুলিশ রবিবার তাঁর স্বামী, শ্বশুর-শ্বাশুড়ি এবং মৌলানা বাবা জমাদার নামে ওই তান্ত্রিক-সহ চার জনের বিরুদ্ধে মামলা রুজু করে তদন্ত শুরু করেছে। অভিযোগ, সম্প্রতি ওই তান্ত্রিকের দ্বারস্থ হন মহিলার শ্বশুরবাড়ির লোকেরা। তান্ত্রিক জানান, যদি ওই মহিলা জনসমক্ষে বস্ত্রহীন হয়ে জলপ্রপাতের নীচে স্নান করেন, তা হলে তিনি পুত্রসন্তানের জন্ম দেবেন। এর পরই জোর করে ওই মহিলাকে রায়গড় জেলায় নিয়ে যাওয়া হয় এবং জনসম্মুখে বিবস্ত্র হয়ে স্নান করতে বাধ্য করেন তাঁর পরিবারের লোকজন। পুণের ভারতী বিদ্যাপীঠ থানার পুলিশ আধিকারিক জগন্নাথ কালাস্কর সংবাদ সংস্থা এএনআইকে জানিয়েছেন, ২০১৩ সালে তাঁর বিয়ে হয়। মহিলার অভিযোগ, তার পর থেকেই পণ এবং পুত্রসন্তান জন্ম দেওয়ার জন্য চাপ দিয়ে তাঁকে মানসিক এবং শারীরিক ভাবে নির্যাতন করতেন স্বামী এবং শ্বশুরবাড়ির লোকেরা। অভিযোগ, ওই মহিলার শ্বশুরবাড়ির সদস্যরা আগেও ছেলের জন্ম দেওয়ার জন্য বিভিন্ন তান্ত্রিকের দ্বারস্থ হন এবং ওই মহিলার উপর চাপ সৃষ্টি করেন।