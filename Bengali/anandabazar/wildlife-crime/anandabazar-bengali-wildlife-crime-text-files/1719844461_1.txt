হাতখরচের টাকা না দেওয়ায় বাবাকে খুনের অভিযোগ উঠল যুবকের বিরুদ্ধে। ঘটনাটি মধ্যপ্রদেশের ইনদওরের। সোমবার এই ঘটনার কথা জানিয়েছে পুলিশ। ঘটনার সূত্রপাত গত ১৫ জুন। সে দিন দেপালপুর এলাকা থেকে বাবু চৌধুরী নামে ৫০ বছরের এক প্রৌঢ়ের দেহ উদ্ধার করা হয়। এর পরেই তদন্ত শুরু করে পুলিশ। এই ঘটনায় বাবুর পুত্র সোহানকে ঘিরে সন্দেহ হয় পুলিশের। তার পরেই তাঁকে গ্রেফতার করা হয়। জেরায় খুনের আসল কারণ জানান যুবক। পুলিশ জানিয়েছে, গত ১৫ জুন হাতখরচের জন্য বাবুর থেকে ২ হাজার টাকা চেয়েছিলেন তাঁর পুত্র। কিন্তু তা দিতে রাজি হননি বাবু। অভিযোগ, এর পরেই রাগে একটি পাথর নিয়ে বাবুর মাথায় আঘাত করেন তাঁর পুত্র। ঘটনাস্থলেই বাবুর মৃত্যু হয়। অভিযুক্ত যুবক মাদকাসক্ত বলে জানিয়েছে পুলিশ।