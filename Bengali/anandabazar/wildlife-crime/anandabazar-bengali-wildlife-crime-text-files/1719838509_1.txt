চুলের বস্তা ডাকাতি করে সেই মাল মজুত রাখার ঘটনায় চারজনকে ১০ বছরের সশ্রম কারাদণ্ডের নির্দেশ দিলেন কৃষ্ণনগর আদালতের অতিরিক্ত জেলা ও দায়রা (দ্বিতীয়) আদালতের বিচারক মানস বসু। বুধবার তিনি সাজা ঘোষণা করেন। সাজাপ্রাপ্তরা হল মুর্শিদাবাদের বহরমপুর থানার নিশ্চিন্তপুরের বাসিন্দা কাজল হাজরা, রানিনগরের বাসিন্দা আকবর আলি, মানোয়ার আলি ও কান্দি থানার দুর্গাপুরের বাসিন্দা হেকমত শেখ। পুলিশ জানিয়েছে, ২০১৫ সালের ৫ ফেব্রুয়ারি রাতে মুর্শিদাবাদের শক্তিপুরের বাসিন্দা ফজলে করিম শেখ ট্রাকে ১৬ বস্তা চুল নিয়ে যাচ্ছিলেন। প্রতিটি বস্তার ওজন ছিল ৫০ কিলোগ্রাম। যার আর্থিক মূল্য প্রায় ২৭ লক্ষ টাকা। রাত ১২টা নাগাদ কালীগঞ্জের পলাশিতে ৩৪ নম্বর জাতীয় সড়কের উপরে তারা লরিটিকে দাঁড় করায়। সরকার পক্ষের আইনজীবী অশোক মুখোপাধ্যায় জানান, দুষ্কৃতীরা মালিক ও চালককে— দু’জনকেই রাস্তার পাশে ফেলে দেয়। এক জন চুল বোঝাই লরিটা চালিয়ে নিয়ে যায়। তিনি বলেন, “মালিকের অভিযোগের ভিত্তিতে তদন্ত শুরু করে কালীগঞ্জ থানার পুলিশ। পাঁচ জনকে গ্রেফতার করা হয়। সেই সঙ্গে তাদের বাড়ি  থেকে উদ্ধার হয় লুট করা চুল।” এক জনের বিরুদ্ধে অভিযোগ প্রমাণিত না হওয়ায় তাকে বেকসুর খালাস করেছেন বিচারক।