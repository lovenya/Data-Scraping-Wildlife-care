খাস কলকাতায় বুকে ফের স্ত্রী-কে খুনের অভিযোগে ধৃত এক ব্যক্তি। ওই অভিযোগে শনিবার রবীন্দ্র সরোবর থানা এলাকার এক মধ্যবয়সি ব্যক্তিকে পাকড়াও করেছে পুলিশ। অভিযোগ, স্ত্রী-কে খুনের পাশাপাশি তাঁর হামলায় জখম হয়েছেন দম্পতির কিশোরী মেয়েও। ঘটনার পর নিজেই ১০০ নম্বর ডায়াল করে পুলিশকে ডাকেন অভিযুক্ত। পারিবারিক ঝামেলার জেরেই এই ঘটনা বলে প্রাথমিক অনুমান তদন্তকারীদের।


পুলিশ সূত্রে খবর, মৃতার নাম প্রিয়ঙ্কা বজাজ (৪৫)। রবীন্দ্র সরোবর থানা এলাকার মনোহরপুকুর রোডের বাসিন্দা তথা প্রিয়ঙ্কার স্বামী অরবিন্দ বজাজের ফোনের পর খুনের কথা জানতে পারে পুলিশ। ঘটনার পর ১০০ নম্বরে ডায়াল করে নিজেই পুলিশে খবর দেন তিনি। ঘটনাস্থল থেকেই অরবিন্দকে পাকড়াও করা হয়। এই ঘটনার তদন্তে নেমেছে রবীন্দ্র সরোবর থানার পুলিশ। স্থানীয়দের অভিযোগ, বছর সাতচল্লিশের অরবিন্দের সঙ্গে বছর দুয়েক ধরেই অশান্তি চলছিল প্রিয়ঙ্কার। তদন্তকারীদের প্রাথমিক অনুমান, পারিবারিক ঝামেলার জেরেই এই কাণ্ড ঘটিয়েছেন অভিযুক্ত। তাঁর হামলায় জখম হয়েছেন দম্পতির অষ্টাদশী মেয়ে। আপাতত এসএসকেএম হাসপাতালে চিকিৎসা চলছে তাঁর। প্রসঙ্গত, শুক্রবার নেতাজিনগরে স্ত্রী-কে ছুরি দিয়ে কুপিয়ে মেরে আত্মঘাতী হওয়ার চেষ্টা করেন সাবির মল্লিক নামে এক ব্যক্তি। ওই ঘটনায় নিহত হন শামিরন বিবি (২৫)। বছর পঁয়ত্রিশের সাবিরকে রক্তাক্ত অবস্থায় উদ্ধার করা হয়। ওই ঘটনার ২৪ ঘণ্টার মাথায় ফের একই অভিযোগে পাকড়াও শহরের এক বাসিন্দা।