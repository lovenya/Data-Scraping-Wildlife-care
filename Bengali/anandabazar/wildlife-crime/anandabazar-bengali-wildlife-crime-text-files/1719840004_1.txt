তোলাবাজি, যৌন হেনস্থা এবং হুমকি দেওয়ার অভিযোগে হাতকাটা দিলীপকে মঙ্গলবার রাতে গ্রেফতার করল লেক টাউন থানার পুলিশ। বুধবার ধৃতকে বিধাননগর আদালতে তোলা হলে চার দিনের পুলিশি হেফাজতের নির্দেশ হয়।


পুলিশ জানায়, লেক টাউন থানা এলাকার বাসিন্দা ধনঞ্জয় মুখোপাধ্যায় নামে এক ব্যক্তি অভিযোগ করেন, ১৯ অগস্ট তাঁর বাড়িতে দিলীপ দলবল নিয়ে হাজির হন। অভিযোগ, আগে তাঁর কাছ থেকে জোর করে ১ লক্ষ টাকা নিয়েছেন দিলীপ। ১৯ অগস্ট রাতে পাতিপুকুরে একটি বাড়ি তৈরির জন্য দিলীপ তোলা চাইলে কথা কাটাকাটি হয়। অভিযোগ, দিলীপ ধনঞ্জয়কে গালিগালাজ করেন। সেই সময়ে অভিযোগকারীর এক আত্মীয়া প্রতিবাদ করলে তাঁকেও অকথ্য গালিগালাজ, মারধর করা হয়। অভিযোগ, ধনঞ্জয়বাবুর ভাইকে রিভলভারের বাট দিয়ে আঘাত করা হয়। তাঁদের দেখে নেওয়া হুমকিও দেওয়া হয়েছে বলে অভিযোগ।


বুধবার ধৃতকে আদালতে পেশ করে পুলিশের তরফে তাঁকে দশ দিনের হেফাজতে রাখার আবেদন জানানো হয়। জামিনের আবেদন করে 

দিলীপের আইনজীবীরা দাবি করেন, দিলীপকে চেকে টাকা দেওয়া হয়েছিল, ফলে তোলা আদায়ের অভিযোগ খাটে না। হুমকি, যৌন হেনস্থা কিংবা মারধরের অভিযোগও ঠিক নয়। দু’পক্ষের সওয়ালের পরে দিলীপকে চার দিন পুলিশি হেফাজতে রাখার নির্দেশ দেয় আদালত।