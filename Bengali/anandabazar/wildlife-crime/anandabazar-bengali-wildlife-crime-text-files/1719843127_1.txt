দুই ব্যক্তিকে রীতিমতো অপহরণ করে আটকে রেখে ৬০ বস্তা পেঁয়াজ লুট করার অভিযোগ উঠল তিন যুবকের বিরুদ্ধে। অভিযুক্ত তিন জনের মধ্যে এক জন ছাত্র। তাঁকে ইতিমধ্যেই গ্রেফতার করা হয়েছে। বাকিদের খোঁজে তল্লাশি চালাচ্ছে পুলিশ। ঘটনাটি ঘটেছে উত্তরপ্রদেশের প্রয়াগরাজে। ঠিক কী ঘটেছে? সংবাদ সংস্থা সূত্রে খবর, গত ৩০ অক্টোবর জসরা মান্ডি থেকে পেঁয়াজ নিয়ে পিক আপ ভ্যানে করে প্রতাপগড়ের দিকে যাচ্ছিলেন দুই ব্যক্তি। অভিযোগ, এলাহাবাদ বিশ্ববিদ্যালয়ের কাছে রাস্তায় তাঁদের পথ আটকান তিন অজ্ঞাতপরিচয় যুবক। তাঁরা গাড়িতে করে ওই এলাকায় আসেন। এর পর ওই তিন যুবক তাঁদের কাছ থেকে ১ লক্ষ টাকা চান। টাকা না দেওয়ায় ওই দুই ব্যক্তিকে জোর করে নিজেদের গাড়িতে তুলে হল্যান্ড হল হস্টেলে নিয়ে যান অভিযুক্তরা। তার পর তাঁদের কয়েক ঘণ্টা বন্দি করে রাখা হয় বলে অভিযোগ। পিক আপ ভ্যানের চাবিও কেড়ে নেন অভিযুক্তরা। এর পর ওই তিন যুবক পেঁয়াজ ভর্তি পিক আপ ভ্যান নিয়ে নিকটবর্তী সবজি বাজারে গিয়ে তা বিক্রি করেন। পুলিশ সূত্রে খবর, পেঁয়াজ লুটের পর পিক আপ ভ্যান নিয়ে হস্টেলে ফেরেন অভিযুক্তরা। তার পর দুই ব্যক্তিকে পিক আপ ভ্যানের চাবি দেন। তাঁদের থেকে নগদ ১১ হাজার ৫০০ টাকাও নেওয়া হয় বলে অভিযোগ করা হয়েছে। টাকা দেওয়ার পরই তাঁদের ছাড়া হয়। এই ঘটনার তদন্তে নেমে কৃষ্ণ কুমার পাল নামে ২৪ বছর বয়সি এক যুবককে গ্রেফতার করেছে পুলিশ। অভিযোগ, ওই যুবক বেআইনি ভাবে এলাহাবাদ বিশ্ববিদ্যালয়ের হল্যান্ড হল হস্টেলে থাকছিলেন। নিজেকে ছাত্র বলে পুলিশের কাছে দাবি করেছেন ওই যুবক। ভারতীয় দণ্ডবিধির ৩৪১, ৩৮৬, ৩৭৯, ৫০৪,৩৬৪ ধারায় ধৃতের বিরুদ্ধে মামলা রুজু করা হয়েছে।