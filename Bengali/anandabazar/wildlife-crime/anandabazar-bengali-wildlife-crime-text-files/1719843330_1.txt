এক অটোচালককে খুনের অভিযোগে গ্রেফতার হলেন ঝাড়খণ্ডের ৪ বাসিন্দা। ঘটনাটি ঘটেছে পূর্ব বর্ধমানের কালনায়। পুলিশ সূত্রে খবর, মৃতের নাম প্রবীর দাস। ২২ বছরের ওই যুবক কয়েক দিন ধরে নিখোঁজ ছিলেন। অবশেষে বাড়ির কাছে একটি পুকুর থেকে তাঁর দেহ উদ্ধার করে পুলিশ। এই ঘটনায় গ্রেফতার হয়েছেন মনোজ মুর্মু, মুক্তার কিস্কু, সুরেশ হেমব্রম এবং যোগেন্দ্র হাঁসদা। এঁদের প্রত্যেকের বাড়ি ঝাড়খণ্ডে। পুলিশ ও স্থানীয় সূত্রে জানা গিয়েছে, পেশায় অটোচালক প্রবীর দাসের বাড়ি কালনার অকালপৌষ পঞ্চায়েতের পাঁচরকি গ্রামে। গত বৃহস্পতিবার সন্ধ্যায় তিনি বাড়ি থেকে বের হন। তার পর থেকেই নিখোঁজ ছিলেন। পরিবারের লোকজন বিভিন্ন জায়গায় খোঁজ করেও তাঁর সন্ধান পাননি। ফোনেও তাঁকে পাওয়া যায়নি। এর পর কালনা থানায় একটি নিখোঁজ ডায়েরি করে পরিবার। একটি অপহরণের মামলা রুজু করে পুলিশ। এর মধ্যে রবিবার সকালে বাড়ির কাছেই একটি পুকুরে গলায় গামছার ফাঁস লাগানো অবস্থায় অটোচালকের দেহ ভেসে ওঠে। খবর দেওয়া হয় পুলিশে। পরিবার খুনের অভিযোগ করলেও মৃত্যুর কারণ সম্পর্কে প্রথমে নিশ্চিত হতে পারেনি পুলিশ। দেহ ময়নাতদন্তে পাঠানোর পর মৃতের মোবাইল ফোন খুঁজে পায় পুলিশ। ওই ফোনের সূত্র ধরেই অভিযুক্তদের পাকড়াও করে পুলিশ। তদন্তে নেমে পুলিশ জানতে পারে, গত ১ ডিসেম্বর কোনও এক ব্যাপারে টোটো চালকের সঙ্গে ঝামেলা হয় অভিযুক্তদের। ওই পুকুরের সামনে রাস্তাতেই বচসা হয় তাঁদের।  এর পর ঝগড়া গড়ায় হাতাহাতিতে। ওই সময় ৪ জন মিলে গলায় গামছা পেঁচিয়ে শ্বাসরোধ করে প্রবীরকে খুন করেন। পরে প্রমাণ লোপাট করতে দেহ ফেলে দেয় পুকুরে। পুলিশ আরও জানতে পেরেছে, ধৃতেরা ঝাড়খণ্ড থেকে এসেছিলেন কালনার বাসিন্দা জনৈক সাধন প্রামাণিকের বাড়িতে। ধান কাটার কাজ করছিলেন তাঁরা। সেখানেই প্রবীরের সঙ্গে পরিচয় হয় তাঁদের। জেলার অতিরিক্ত পুলিশ সুপার ধ্রুব দাস বলেন,“ওই যুবককে খুনের ঘটনায় মোট ৪ জনকে গ্রেফতার করা হয়েছে। ধৃতেরা সবাই ঝাড়খণ্ডের বাসিন্দা। তাঁরা এই খুনের কথা স্বীকারও করে নিয়েছেন। বিশদে তদন্তের প্রয়োজনে তাঁদের হেফাজতে নেওয়া হয়েছে।’’ ধৃতদের বিরুদ্ধে খুনের ধারায় মামলা রুজু করেছে পুলিশ।