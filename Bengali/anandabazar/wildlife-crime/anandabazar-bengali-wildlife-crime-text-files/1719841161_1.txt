মা-মেয়ে খুনের ঘটনায় ধৃতের সঙ্গে পরিবহণ মন্ত্রী শুভেন্দু অধিকারীর ছবি সামনে এনে তৃণমূলের বিরুদ্ধে সরব হয়েছিল বিজেপি। এবার বিজেপি’র এক ধাপ উপরে গিয়ে ওই খুন-কাণ্ডে পোস্টার দিয়ে ধৃতকে শুভেন্দুর ‘পোষা পিশাচ’ বলল বামদের মহিলা সংগঠন। সোমবার সকালে মহিষাদলের বাজারহাট-সহ বিভিন্ন এলাকায় ওই পোস্টার দেখতে পান স্থানীয়েরা। তাতে রিয়া এবং রমা দে নামে ওই দুই মহিলাকে খুনের ঘটনায় ধৃত শেখ সাদ্দামের সঙ্গে পরিবহণ মন্ত্রীর দু’টি ছবি দেওয়া হয়েছে। নীচে লেখা ‘পঞ্চায়েত বোটে তৃণমূলের হয়ে ছাপ্পা মারতে গিয়ে কেন্দ্রীয় বাহিনীর হাতে ধরা পড়েছিল সাদ্দাম হোসেন। মুহূর্তে ছাড়া পেড়ে যায় শয়তানটা। রিয়া দে (মেয়ে) ও রমা দে (মা)-কে এক সাথে জীবন্ত পুড়িয়ে মারল শুভেন্দু অধিকারীর পোষা পিশাচটা’। পোস্টার দেওয়া হয়েছে ‘সারা ভারত গণতান্ত্রিক মহিলা সমিতি’ পূর্ব মেদিনীপুর জেলা কমিটির পক্ষ থেকে। প্রচার সৌজন্যে রয়েছে সমিতির জেলা কমিটির পক্ষে সম্পাদক অপর্ণা দাসের নাম। গত ১৮ ফেব্রুয়ারি হলদিয়ায় ঝিকুরখালিতে হুগলির পাড়ে উদ্ধার হয়েছিল রিয়া-রমার অর্ধদগ্ধ দেহ। পুলিশ এতে গ্রেফতার করেছিল দুর্গাচক থানার নিউ কলোনির বাসিন্দা সাদ্দামকে। সাদ্দাম এলাকায় তৃণমূল ঘনিষ্ঠ বলে পরিচিত। শুধু তাই নয়, ২০১৯ সালে অস্ত্র আইনে গ্রেফতার হয়েছিল সে। এর আগে বিজেপি সাদ্দামের তৃণমূল যোগ নিয়ে সরব হয়। কিছুদিন আগে বামেরা দুর্গাচক থানায় একটি স্মারকলিপি দেয়। এবার তাদের মহিলা সংগঠন পোস্টারকে হাতিয়ার করে প্রচার চালাচ্ছে। সমিতির সম্পাদক অপর্ণা দাস বলেন, ‘‘জেলায় মহিলারা নিরাপদ নয়। একথা প্রশাসনের কাছে বারবার জানানো হয়েছে। জোড়া মহিলা খুন কাণ্ডে বাকি অভিযুক্তদের গ্রেফতার করতে হবে। তবে এক অভিযুক্ত সঙ্গে মন্ত্রীর ছবি দেখে তদন্তে প্রভাব খাটানোর হওয়ার বিষয়ে আশঙ্কা রয়েছে।’’ তাঁর সঙ্গে ধৃতের ছবি সামনে এনে বিরোধীদের আক্রমণ প্রসঙ্গে কয়েকদিন আগে প্রকাশ্যে মুখ খুলেছিলেন শুভেন্দু। মেচেদার সভায় তিনি জানিয়েছিলেন, কেউ তাঁর সঙ্গে ছবি তুলে নিতে পারে। সেই ছবি ছড়িয়ে তৃণমূলকে কালিমালিপ্ত করা যাবে না। ওই দিন এ নিয়ে প্রধানমন্ত্রী নরেন্দ্র মোদী এবং ধর্ষণে ধৃত আসারাম বাপুর একসঙ্গে ছবি নিয়েও কটাক্ষ করেছিলেন শুভেন্দু। বামেদের এমন পোস্টার দেওয়া প্রসঙ্গে জেলা পরিষদের শিক্ষা কর্মাধ্যক্ষ মধুরিমা মণ্ডল তথা হলদিয়া শহর তৃণমূল সভাপতি এ দিন বলেন, ‘‘মন্ত্রীর সাথে কারও ছবি থাকতেই পারে। তার মানে দোষ করলেই ছাড়া পাবে, এরকম ব্যাপার নয়। আমরা তৃণমূলের পক্ষ থেকে পথে নেমে দোষীদের দৃষ্টান্তমূলক শাস্তি দাবি করেছি। বাম আমলের  থেকে মহিলারা অনেক ভাল রয়েছেন এখন। বামেদের সময় এত সংবাদমাধ্যম ছিল না। তাই মানুষ তখন মহিলাদের অত্যাচারের কথা জানতে পারতেন না।’’ এ দিকে, হলদিয়া দুর্গাচক থানার পুলিশের পাঁচ সদস্যের একটি দল এ দিন নিউ ব্যারাকপুরে রিয়া-রমার ভাড়া বাড়িতে যায়। তারা প্রায় ঘণ্টা চারেক সেখানে তল্লাশি চালায়। পুলিশ সূত্রে খবর, ওই বাড়িতে রিয়ার স্কুলের ডায়েরি পাওয়া গিয়েছে। তাতে নিউ ব্যারাকপুর গার্লস স্কুলের উল্লেখ রয়েছে। এছড়া, একটি গিটার এবং সাদ্দামের প্রচুর ছবি পাওয়া গিয়েছে। সে সব কিছুর নমুনা সংগ্রহ করে তদন্তকারী দল। কথা বলে প্রতিবেশী ও বাড়ির মালিকের সঙ্গে।