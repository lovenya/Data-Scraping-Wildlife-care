গত ২৭ ফেব্রুয়ারি দিনেদুপুরে তেলঙ্গানার হনুমাকোণ্ডা শহরের জনবহুল রাস্তার মধ্যেই এক কলেজ ছাত্রীর গায়ে আগুন দিয়ে দেয় ওই কলেজেরই এক ছাত্র। সাই অবনেশ নামের ওই ছাত্রটির প্রেমের প্রস্তাবে সাড়া না দেওয়াতেই ওই কাণ্ড ঘটিয়েছিল সে। ওই ঘটনায় মারাত্মক জখম হয়েছিল বছর কুড়ির ওই ছাত্রী। স্থানীয় এক হাসপাতালে মৃত্যুর সঙ্গে লড়াই করতে করতে অবশেষে হার মানল সে। গত ৫ মার্চ, মঙ্গলবার মৃত্যু হল সেই তরুণীটির। জানা গিয়েছে যে, ওই যুবক প্রায়ই উত্ত্যক্ত করত যুবতীটিকে। বেশ কয়েকবার ওই যুবককে বুঝিয়েও কোনও কাজ না হওয়ায় শেষে ওই যুবতী অবনেশের নামে স্থানীয় মানুষদের কাছে অভিযোগ জানান। স্থানীয় লোকজনও অবনেশকে বারবার বলেছিলেন ওই যুবতীর পিছু ছাড়তে। তার পরেই ক্ষেপে ওঠে অবনেশ। প্রত্যক্ষদর্শীদের বক্তব্য অনুযায়ী সেদিন কলেজে যাওয়ার সময় আচমকাই ওই তরুণীকে আক্রমণ করে বসে সে। তীব্র আক্রোশে ওই তরুণীর গায়ে আগুন ছুঁড়ে দেয় অবনেশ। আশপাশের লোকেরা ওই তরুণীটিকে বাঁচাতে এগিয়ে এলে তাঁদেরকেও সে হুমকি দিয়ে পালিয়ে যায় সেখান থেকে। পরে স্থানীয়দের চেষ্টায় হাসপাতালে ভর্তি করানো হয় ওই তরুণীকে। ওই তরুণীর শরীরের প্রায় ৭০ শতাংশ পুড়ে গিয়েছিল বলে জানিয়েছেন চিকিৎসকেরা। তাঁর ফুসফুসের অবস্থাও ভাল ছিল না। অভিযুক্ত যুবককে গ্রেফতার করেছে হনুমাকোণ্ডা থানার পুলিশ। আরও পড়ুন: পাবজির নেশায় বুঁদ, জলের বদলে অ্যাসিড খেয়ে ফেললেন যুবক! আরও পড়ুন: বাবর যা করেছেন পাল্টানো যাবে না, বিবাদ মেটানোই লক্ষ্য, অযোধ্যা মামলায় বলল সুপ্রিম কোর্ট