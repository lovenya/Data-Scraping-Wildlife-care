মাংস আনা নিয়ে গোলমাল! আর তার জেরে স্ত্রীর গলার নলি কেটে তাঁকে খুন করলেন এক যুবক। সোমবার এমনই অভিযোগ উঠেছে উত্তরপ্রদেশের আলিগড় জেলায়। গ্রেফতার করা হয়েছে অভিযুক্ত যুবককে। পুলিশ সূত্রে খবর, মাংস না আনার জন্য স্ত্রী গুড্ডুর সঙ্গে সোমবার সকালে বচসা বাধে সাগির নামে এক যুবকের। ঝগড়ার সময় রাগের বশে সন্তানদের সামনেই ছুরি দিয়ে স্ত্রীর গলার নলি কেটে খুন করেন বলে অভিযোগ উঠেছে ওই যুবকের বিরুদ্ধে। ওই দম্পতির তিন সন্তান রয়েছে। তাদের চিৎকার শুনেই ঘটনাস্থলে ছুটে যান পড়শিরা। তাঁরাই পুলিশে খবর দেন। খুনের ঘটনা চাক্ষুষ করেছে দম্পতির কন্যাসন্তান। সে-ই পুলিশকে বিস্তারিত ঘটনাটি জানায়। অভিযুক্ত যুবককে পুলিশের হাতে তুলে দেন প্রতিবেশীরা। খুনে ব্যবহৃত ছুরিটি বাজেয়াপ্ত করেছে পুলিশ। অভিযুক্ত যুবকের বিরুদ্ধে মামলা রুজু করা হয়েছে বলে পুলিশ সূত্রে খবর।