ভারতে ঢোকার পরে ভিসার মেয়াদ ফুরিয়ে গিয়েছিল সাড়ে পাঁচ বছর আগে। এত দিন ধরে শুধু ভিসা জাল করে এ দেশে থেকে যাওয়ার অভিযোগ উঠেছে নাইজিরীয় যুবক ইমোনা ওসেলিন এনাবুলুর বিরুদ্ধে। এখানেই শেষ নয়। ওই জাল ভিসা নিয়ে বেআইনি ভাবে এ দেশে থাকাকালীন তিনি বাংলা সিনেমায় অভিনয় করবেন বলে চুক্তিও করেছিলেন! ৩১ বছরের ইমোনাকে অবশেষে শনিবার গ্রেফতার করেছে রবীন্দ্র সরোবর থানার পুলিশ। তদন্তকারীরা জেনেছেন, ইমোনা পেশাদার মডেল ও অভিনেতা। অভিনয় করবেন বলেই তিনি ভারতে এসেছিলেন। ২০১৩ সালের ২১ ফেব্রুয়ারি দিল্লি দিয়ে যখন তিনি ভারতে ঢোকেন, তখন তাঁর কাছে পর্যটক ভিসা ছিল। সেই ভিসার মেয়াদ ওই বছরেরই ১০ মে ফুরিয়ে যায়। অভিযোগ, তার পরে দালাল মারফত তিনি দু’বার ভিসার মেয়াদ বাড়ান। দু’টোই ছিল জাল। এই দু’বারেই তিনি পশ্চিমবঙ্গ সরকারের স্বরাষ্ট্র দফতরের এক যুগ্ম সচিবের সই জাল করা চিঠি ব্যবহার করেন বলে অভিযোগ। পুলিশ জানিয়েছে, এই যুগ্ম সচিব বিদেশিদের ভিসার মেয়াদ সংক্রান্ত বিভিন্ন বিষয় দেখভাল করেন। দিল্লিতে থাকলেও এই পাঁচ বছরে বেশ কয়েক বার তিনি কলকাতায় যাতায়াত করেন। সম্প্রতি অভিবাসন দফতরের কাছে ইমোনা সম্পর্কে তথ্য আসে। জানা যায়, তিনি ভিসা জাল করে ভারতে রয়েছেন। সিনেমার শুটিংয়ের কাজে ৪ জানুয়ারি তিনি আবার কলকাতায় আসছেন বলেও অফিসারেরা জানতে পারেন। এ দিন লেক টেরাসের একটি বাড়িতে হানা দিয়ে রবীন্দ্র সরোবর থানার পুলিশ তাঁকে গ্রেফতার করে। পুলিশ সূত্রের খবর, একটি বাংলা ছবিতে অভিনয় করছেন ইমোনা। সেই ছবির পরিচালক পরমব্রত চট্টোপাধ্যায় এ দিন জানান, একটি এজেন্সির মাধ্যমে ইমোনার সঙ্গে চুক্তি হয়েছিল ছবির প্রযোজকের। ছবিটি মূলত ফুটবল নিয়ে এবং সে রকমই এক চরিত্রে অভিনয় করছিলেন ইমোনা। গত বছর ইমোনার শুটিং শেষও হয়ে গিয়েছে। এ বার তিনি কলকাতায় ডাবিংয়ের জন্য এসেছিলেন। পরমব্রতর কথায়, ‘‘তাঁর কাগজপত্র ঠিক আছে কি না, তা আমাদের তো দেখারই কথা নয়। যে এজেন্সির মাধ্যমে আমরা ওঁকে নিয়েছিলাম, তাঁদের দেখার কথা। শুধু তো আমাদের ছবি নয়, শুনেছি তিনি বিভিন্ন বিজ্ঞাপন, অনলাইন পোর্টালেও কাজ করছিলেন।’’