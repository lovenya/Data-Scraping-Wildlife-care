পশ্চিম মেদিনীপুরের ডেবরায় গণধর্ষণের শিকার ছাত্রীর পাশে দাঁড়াতে গিয়ে এলাকায় মদের ঠেক বন্ধের দাবিতে সরব হল ‘আক্রান্ত আমরা’র প্রতিনিধিদল। ডেবরা থানার হরিহরপুর গ্রামের ওই ঘটনায় গ্রেফতার করা হয়েছে পাঁচ জনকে। গ্রামে গিয়ে বুধবার ওই ছাত্রীর পরিবার ও এলাকার লোকজনের সঙ্গে কথা বলার পরে অম্বিকেশ মহাপাত্র, সন্ময় বন্দ্যোপাধ্যায়, প্রতিমা দত্ত, ভাস্কর দাস, অরুণাভ গঙ্গোপাধ্যায়েরা গিয়েছিলেন অতিরিক্ত পুলিশ সুপারের কাছে। ‘আক্রান্ত আমরা’র ওই প্রতিনিধিদের দাবি, প্রায় ২১০০ লোকের গ্রামে অবৈধ ও বেসরকারি মিলিয়ে প্রায় ৪০টি মদের ঠেক রয়েছে। মদের আসরের কু-প্রভাব পড়ছে সামাজিক পরিসরের সর্বত্র। অম্বিকেশবাবু, সন্ময়বাবুদের দাবি, মুখ্যমন্ত্রীর ঘোষণা মতো ১০ দিনের মধ্যে চার্জশিট দিতে হবে এবং মদের দোকানের প্রসার ঘটিয়ে রাজ্যের আয় বাড়ানোর নীতি ছাড়তে হবে।