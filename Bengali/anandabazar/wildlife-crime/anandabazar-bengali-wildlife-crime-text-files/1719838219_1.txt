যাদবপুরে ফের অটোচালকের দাদাগিরি। এ বার এক স্কুটার আরোহীকে পিষে মারার হুমকি দিলেন যাদবপুর-টালিগঞ্জ মেট্রো রুটের অটো চালকেরা। শুধু তাই নয়, স্কুটারচালক ওই যুবককে মারধর করা হয়। নিগ্রহ করা হয়েছে তাঁর বান্ধবীকেও। এমনকি ওই যুবকের পোশাক ছিঁড়ে দেওয়ার অভিযোগও উঠেছে। ওই যুবকও এক অটোচালককে মেরেছেন বলে পাল্টা অভিযোগ দায়ের হয়েছে যাদবপুর থানায়। এই ঘটনায় পুলিশ তিনজনকেই গ্রেফতার করেছে। প্রত্যক্ষদর্শীরা জানিয়েছেন, শনিবার সকালে যাদবপুর ৮বি বাসস্ট্যান্ডের সামনে দিয়ে সৌরভ মণ্ডল নামে ওই যুবক স্কুটারে চালিয়ে তাঁর বান্ধবীকে অফিসে ছাড়তে যাচ্ছিলেন। হঠাৎ এখটি অটোর সামনে স্কুটার চলে আসায়, তাঁদের কটূক্তি করেন অটোচালক। এ নিয়ে দু’পক্ষের মধ্যে বচসা শুরু হয়। অন্য অটোচালকেরাও বচসার মধ্যে জড়িয়ে পড়েন। অটোচালক উত্তম রাউত আচমকাই ওই যুবকের মুখে ঘুসি মেরে বলেন, ‘‘দু’জনকেই অটোর নীচে পিষে মারব। যা পারবি করে নে!’’ সৌরভ শেষ পর্যন্ত ওই এলাকায় কর্তব্যরত পুলিশকে বিষয়টি জানান। অভিযুক্ত অটোচালকের নামে অভিযোগ দায়ের হয় যাদবপুর থানায়। অভিযুক্ত অটোচালক উত্তম।                                               আক্রান্ত সৌরভ। অন্য দিকে, মারধররের বিষয়টি অস্বীকার করেন সৌরভ ও তাঁর সঙ্গীর বিরুদ্ধে পাল্টা অভিযোগ দায়ের করে যাদবপুর-টালিগঞ্জ রুটের অটো চালকেরা। পুলিশ অভিযুক্ত অটোচালক উত্তমকে গ্রেফতার করলে ওই রুটে অটো চালানো বন্ধ করে দেওয়া হয়। অভিযুক্তকে ছাড়াতে যাদবপুর থানাতেও পৌঁছন চালকেরা। অটোচালকদের অভিযোগ, ওই যুবকের মাথায় হেলমেট ছিল না। আইন মেনে চালাচ্ছিলেন না স্কুটার। এই অভিযোগ মেনে নিয়ে যুবকের বান্ধবী বলেন, ‘‘যানজট থাকায় অটোস্ট্যান্ডের পাশ দিয়ে যাচ্ছিলাম। ভুল হতেই পারে। তা বলে মারধর করা হবে। এটা মেনে নেওয়া যায় না। তাই আমরা থানায় অভিযোগ দায়ের করেছি। তা না হলেও অন্যদের সঙ্গেও এই ঘটনা ঘটতে পারে।’’ আরও পড়ুন: দমদম পার্কের জমজমাট এলাকায় দিনের আলোয় প্রোমোটারকে গুলি আরও পড়ুন: চাঁদা না পেয়ে দোকান ‘সিল’​ পাল্টা অভিযোগ দায়ের হওয়ায় বাইকচালককেও গ্রেফতার করা হয়েছে। ঠিক কী ঘটনা ঘটেছিল, কে, কাকে প্রথমে মেরেছিল? তা জানতে ওই এলাকার সিসি ক্যামেরা খতিয়ে দেখা হচ্ছে। যাদবপুর-টালিগঞ্জ মেট্রো রুটের অটো দীর্ঘ ক্ষণ বন্ধ থাকায় সমস্যায় পড়েন নিত্য যাত্রীরা। নিজস্ব চিত্র (শহরের সেরা খবর, শহরের ব্রেকিং নিউজ জানতে এবং নিজেদের আপডেটেড রাখতে আমাদের কলকাতা বিভাগ পড়ুন।)