পুরুষ বন্ধুর সঙ্গে হ্রদের তীরে বসার কারণে এক মহিলাকে হেনস্থা করার অভিযোগ উঠল বেঙ্গালুরুর এক পুলিশকর্মীর বিরুদ্ধে। ওই যুগলের কাছ থেকে টাকা চাওয়ারও অভিযোগ উঠেছে। অভিযুক্ত পুলিশকর্মীর বিরুদ্ধে পদক্ষেপের দাবি জানিয়ে টুইট করেছেন ওই মহিলা। মঙ্গলবার এই ঘটনার কথা প্রকাশ্যে এসেছে। গত ২৯ জানুয়ারি বেঙ্গালুরুতে কুন্দনাহল্লি হ্রদে এক বন্ধুর সঙ্গে বেড়াতে গিয়েছিলেন ওই মহিলা। সেখানে তাঁরা বসে সময় কাটাচ্ছিলেন। মহিলার অভিযোগ, এক পুলিশকর্মী তাঁদের ছবি তোলেন। কার অনুমতিতে তাঁরা সেখানে বসেছেন, এ নিয়ে জানতে চান ওই পুলিশকর্মী। পাশাপাশি তাঁদের কাছ থেকে ওই পুলিশকর্মী ১ হাজার টাকা চান। ওই মহিলা টুইটারে লিখেছেন, ‘‘পুলিশকর্মীর এই আচরণে আমরা আতঙ্কিত। কোনও অন্যায় করিনি আমরা। তা সত্ত্বেও কেন এমন আচরণ? আমরা একই লিঙ্গের নই বলেই হেনস্থা?’’ পুলিশকর্মীর গাড়ির নম্বর প্লেটের ছবি সহকারে টুইট করেছেন ওই মহিলা। বেঙ্গালুরু পুলিশ যাতে ওই পুলিশকর্মীর বিরুদ্ধে পদক্ষেপ করে, সেই আর্জি জানিয়েছেন তিনি। তবে এই প্রতিবেদন লেখা পর্যন্ত বেঙ্গালুরু পুলিশের তরফ থেকে কোনও প্রতিক্রিয়া দেওয়া হয়নি।