ছেলেকে নিয়ে রেললাইনের ধারে শৌচকর্মের জন্য গিয়েছিলেন ব্যবসায়ী। সেই সুযোগে ব্যবসায়ীর হাত থেকে চার লক্ষ টাকা ভর্তি ব্যাগ ছিনতাই করে চম্পট দিল দুষ্কৃতীরা। শুক্রবার এই অভিযোগ উঠেছে বর্ধমান রামপুরহাট লুপলাইনের বনপাস স্টেশনে। এর কিছু ক্ষণের মধ্যেই অবশ্য পুলিশি তল্লাশিতে দুই দুষ্কৃতী ধরা পড়ে। তাদের থেকে মিলেছে তিন লক্ষ টাকা।

শুক্রবার স্ত্রী, ছেলে এবং মেয়েকে নিয়ে তারাপীঠে গিয়েছিলেন উত্তর ২৪ পরগনার ব্যারাকপুরের বাসিন্দা দিবাকর মিশ্র। তিনি পেশায় ব্যবসায়ী। তাঁর অভিযোগ, ছেলেকে নিয়ে তিনি যখন রেললাইনের ধারে শৌচকর্ম করতে গিয়েছিলেন সেই সময় তাঁর হাত থেকে টাকা ভর্তি ব্যাগ ছিনতাই করে চম্পট দেয় তিন দুষ্কৃতী। তাড়া করেও তাদের ধরতে পারেননি দিবাকর। তারা একটি বাইকে চড়ে চম্পট দেয়। দিবাকরের দাবি, ওই ব্যাগটিতে চার লক্ষ টাকা ছিল। দিবাকরের বক্তব্য, ‘‘তারাপীঠের মন্দিরে মানত করেছিলাম, মেয়ের বিয়ের খরচের টাকা আগে তারামার পায়ে স্পর্শ করাব। তাই পুজো দিতে গিয়েছিলাম। ফেরার পথে আমার হাত থেকে টাকা ছিনতাই করা হয়।’’ গুসকরা ফাঁড়িতে অভিযোগ জানান দিবাকর। এর পর শুরু হয় পুলিশের নাকাতললাশি। তল্লাশি চলাকালীন একটি বাইক আটক করা হয়। বাইক আরোহীদের থেকে তিন লক্ষ টাকা উদ্ধার হয়েছে। অন্য অভিযুক্তের খোঁজ চলছে।