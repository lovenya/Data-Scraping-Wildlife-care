রাজনৈতিক নেতাদের ব্যক্তিগত সহকারী (পার্সোনাল অ্যাসিস্ট্যান্ট বা পিএ) পরিচয় দিয়ে ব্যবসায়ীদের থেকে লক্ষ লক্ষ টাকা হাতানোর অভিযোগে এক রূপান্তরকামীকে গ্রেফতার করল সাইবার থানার পুলিশ। ওড়িশার ভুবনেশ্বরের ঘটনা। সংবাদ সংস্থা সূত্রে খবর, ধৃত মনীষা ওরফে সৌম্য রঞ্জন প্রধানের বিরুদ্ধে সে রাজ্যের একাধিক থানায় আটটি মামলা রয়েছে। প্রতারণার অভিযোগে আগেও তাঁকে গ্রেফতার করা হয়েছিল। জানা গিয়েছে, বিভিন্ন ব্যবসায়ীর ফোন নম্বর সংগ্রহ করতেন অভিযুক্ত। তার পর তাঁদের ফোন করে রাজনৈতিক নেতাদের ব্যক্তিগত সহকারী হিসাবে পরিচয় দিতেন সৌম্য। অভিযোগ, কোনও এক রাজনৈতিক নেতার ব্যক্তিগত সহকারী পরিচয় দিয়ে ব্যবসায়ীদের ফোন করে সৌম্য বলতেন, ওই রাজনৈতিক নেতা যজ্ঞানুষ্ঠান করতে চান। সেই কারণ দেখিয়ে টাকা চাইতেন। অনেক সময় রাজনৈতিক নেতাদের মায়ের পরিচয় দিয়েও ফোনে ব্যবসায়ীদের সঙ্গে সৌম্য কথা বলতেন বলে দাবি করেছে পুলিশ। এই কারবারে তিন ব্যবসায়ীর থেকে মোট ১.৫ লক্ষ টাকা হাতিয়েছেন বলে অভিযোগ। সম্প্রতি সৌম্যর কাছে তাঁরা প্রতারিত হয়েছেন বলে বুঝতে পারেন ব্যবসায়ীরা। সেই মতো সাইবার থানায় অভিযোগ দায়ের করেন। ওই অভিযোগের ভিত্তিতেই সৌম্যকে গ্রেফতার করা হয়েছে। তাঁর আরও দুই সহযোগীকে গ্রেফতার করেছে পুলিশ।