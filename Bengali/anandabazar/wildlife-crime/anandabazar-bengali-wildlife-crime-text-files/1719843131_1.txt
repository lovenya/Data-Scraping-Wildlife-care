চলতি বছরের এপ্রিলে ফরাক্কার একটি বেসরকারি ব্যাঙ্কের শাখায় ডাকাতি হয়। তিন ডাকাতকে ঘটনার দিনই গ্রেফতার করে পুলিশ। এ বার সেই চক্রের মূল পান্ডা কানহাইয়া যাদব ওরফে শম্ভুনাথ যাদবকে গ্রেফতার করল পুলিশ। ঝাড়খণ্ড থেকে গ্রেফতার করা হয়েছে তাকে। গত ১৩ এপ্রিল, বুধবার ভরদুপুরে ফরাক্কার একটি বেসরকারি ব্যাঙ্কে দুষ্কৃতীরা ব্যাঙ্ককর্মীদের আগ্নেয়াস্ত্র দেখিয়ে টাকা লুট করে পালিয়ে যায় বলে অভিযোগ। প্রায় ২ কোটি টাকা ডাকাতেরা লুট করে বলে দাবি করেছিলেন ব্যাঙ্ক কর্তৃপক্ষ। ঘটনাস্থলে এসে তদন্তের কাজ শুরু করে ফরাক্কা থানার পুলিশ। দুষ্কৃতীদের খোঁজে শুরু হয় তল্লাশি। কিছু ক্ষণের মধ্যেই ফরাক্কার ঘোড়ারপাড়া ঘাট থেকে পুলিশ হাতেনাতে গ্রেফতার করে তিন জনকে। তাঁদের কাছ থেকে উদ্ধার হয় দু’টি বাইক, তিনটি মোবাইল ফোন এবং বস্তাভর্তি টাকা। তিন জন ধরা পড়লেও পালিয়ে যায় দলের মূল পান্ডা। তখন থেকেই তার খোঁজে তল্লাশি চালাচ্ছিল পুলিশ। ধরা পড়ে যাওয়া ৩ জনকে জেরা করে ঘটনার সঙ্গে যুক্ত আরও ৫ জনকে গ্রেফতার করে পুলিশ। ধৃতদের কাছ থেকে উদ্ধার হয় ডাকাতি করা টাকাও। পুলিশের অনুমান, কানহাইয়া ঝাড়খণ্ডে পালিয়ে গিয়ে থাকতে পারে। এর পর ঝাড়খণ্ড পুলিশকে খবর দিয়ে কানহাইয়া সম্পর্কে বিস্তারিত তথ্য দিয়ে রাখে এ রাজ্যের পুলিশ। সম্প্রতি ঝাড়খণ্ডে অন্য একটি ডাকাতির ঘটনায় কানহাইয়া যাদবকে গ্রেফতার করে সে রাজ্যের পুলিশ। সেই খবর জানতে পেরে ফরাক্কা থানার পুলিশ তাদের সঙ্গে যোগাযোগ করে তাকে ফেরত নিয়ে আসে। শুক্রবার অভিযুক্তকে জঙ্গিপুর মহকুমা আদালতে হাজির করানো হলে বিচারক তাকে ১৪ দিন পুলিশি হেফাজতে রাখার নির্দেশ দেন। ফরাক্কা পুলিশের দাবি, অভিযুক্ত কানহাইয়ার নামে একাধিক অভিযোগ রয়েছে। একাধিক অপরাধমূলক কাজের সঙ্গেও সে জড়িত বলে দাবি পুলিশের।