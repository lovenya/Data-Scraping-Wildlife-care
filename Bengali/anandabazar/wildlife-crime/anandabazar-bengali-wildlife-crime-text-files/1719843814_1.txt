বম্বে আইআইটিতে গবেষণারত এক যুবকের উপর দীর্ঘ দিন ধরে যৌন অত্যাচার করার অভিযোগে মহারাষ্ট্রের এক দম্পতির বিরুদ্ধে এফআইআর দায়ের করা হল পোয়াই থানায়। যুবকের অভিযোগ, তাঁকে যৌনদাস করে রেখেছিলেন পোয়াইয়ের এক অভিজাত দম্পতি। এমনকি, তাঁর উপর ‘কালো জাদু’ও করেছেন। শনিবার দম্পতির বিরুদ্ধে অভিযোগ দায়ের করেন যুবকটি। পুলিশ জানিয়েছে, ধৃতেরা মহারাষ্ট্রের পোয়াইয়ের অভিজাত এলাকার বাসিন্দা। ৩৩ বছরের ওই যুবকের দাবি, বছর দুয়েক আগে একটি ডেটিং অ্যাপে ওই দম্পতির সঙ্গে আলাপ হয়েছিল তাঁর। এলজিবিটি সম্প্রদায়ের ওই ডেটিং অ্যাপের মাধ্যমেই তাঁদের বন্ধুত্ব হয়। অভিযোগ, উচ্চশিক্ষিত ওই দম্পতি তাঁকে যৌনদাস করে বহু বার যৌন নির্যাতন করেছেন। পোয়াই থানায় নিজের অভিযোগে যুবকের দাবি, হাত বেঁধে তাঁর গায়ে গরম মোম ঢেলে দিতেন ওই দম্পতি। এমনকি, গলায় ফাঁস এঁটে তাঁর উপর যৌন অত্যাচারও চলত। তাঁর উপর নাকি কালো জাদুর নানা পরীক্ষানিরীক্ষাও করতেন দম্পতি। পোয়াই থানার সিনিয়র ইনস্পেক্টর বুধন সবন্ত সংবাদমাধ্যমে বলেন, ‘‘যুবকের অভিযোগের ভিত্তিতে ঘটনার তদন্ত করা হয়েছে। তবে ওই দম্পতির বিরুদ্ধে পর্যাপ্ত প্রমাণ পেলে তাঁদের গ্রেফতার করা হবে।’’