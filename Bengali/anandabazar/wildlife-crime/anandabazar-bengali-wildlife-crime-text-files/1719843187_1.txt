প্রভাবশালীদের যৌনতার ফাঁদে ফেলে ব্ল্যাকমেল করে লক্ষ লক্ষ টাকা হাতানোর অভিযোগ ঘিরে শোরগোল পড়ে গিয়েছিল ওড়িশায়। চর্চায় উঠে এসেছিলেন ওড়িশার সেই ‘সিরিয়াল ব্ল্যাকমেলার’ অর্চনা নাগ। সেই আলোড়িত ঘটনার পর আরও এক ‘অর্চনা নাগ’-কে পাকড়াও করল পুলিশ। ঘটনাস্থল সেই ওড়িশা। অর্চনার কায়দাতেই সমাজমাধ্যমে প্রভাবশালীদের সঙ্গে ভাব জমিয়ে ঘনিষ্ঠ ভিডিয়ো তুলে ব্ল্যাকমেল করে টাকা হাতাতেন বলে অভিযোগ উঠেছে কর্নাটকের প্রীতি দেশাই নামে ৪২ বছর বয়সি এক মহিলার বিরুদ্ধে। সম্প্রতি প্রতারণার অভিযোগে ভুবনেশ্বর থেকে তাঁকে গ্রেফতার করেছে রাজস্থান পুলিশের একটি দল। রাজস্থানের ভরতপুর জেলার এক ব্যবসায়ীকে প্রতারণা করার অভিযোগের ভিত্তিতে প্রীতিকে গ্রেফতার করা হয়েছে। অভিযোগ, সমাজমাধ্যমে প্রভাবশালী, ব্যবসায়ীদের সঙ্গে বন্ধুত্ব পাতাতেন প্রীতি। তার পর তাঁদের সঙ্গে ভিডিয়ো চ্যাটে ঘনিষ্ঠ হতেন। পরে তাঁদের সঙ্গে ঘনিষ্ঠ মুহূর্তের ভিডিয়ো তুলে ব্ল্যাকমেল করতেন ওই মহিলা। প্রীতির ফাঁদে পড়ে কয়েক লক্ষ টাকা খুইয়েছেন রাজস্থানের এক ব্যবসায়ী। এর পরই প্রীতির বিরুদ্ধে অভিযোগ দায়ের করেন ওই ব্যবসায়ী। সেই অভিযোগের ভিত্তিতে সম্প্রতি প্রীতিকে গ্রেফতার করা হয়েছে। সূত্রের খবর, ২০১৭ সালে রাজস্থানের এক ব্যবসায়ীকে বিয়ে করেছিলেন প্রীতি। ২০১৯ সাল পর্যন্ত তাঁরা একসঙ্গে ছিলেন। এর পর আচমকাই উধাও হয়ে যান প্রীতি। সেখান থেকে পালিয়ে ভুবনেশ্বরে চলে যান তিনি। পরে ভুবেনশ্বরেও একই কায়দায় এক ব্যবসায়ীর সঙ্গে প্রতারণা করেন বলে অভিযোগ উঠেছে প্রীতির বিরুদ্ধে। প্রসঙ্গত, প্রভাবশালীদের যৌনতার জালে ফেলে ব্ল্যাকমেল করে লক্ষ লক্ষ টাকা হাতানোর অভিযোগে গত ৬ অক্টোবর অর্চনা নাগকে গ্রেফতার করা হয়। অর্চনার ফাঁদে পড়েছেন কয়েক জন রাজনীতিকও। এই ঘটনা প্রকাশ্যে আসতেই তোলপাড় পড়ে যায় ওড়িশা রাজনীতিতে। পরে গ্রেফতার করা হয় তাঁর স্বামী জগবন্ধু চাঁদকেও। সহজে অতিরিক্ত টাকা উপার্জনের জন্যই অর্চনা প্রভাবশালীদের ঠকাতেন বলে তদন্তে নেমে জানতে পারে পুলিশ। প্রীতির গ্রেফতারিতে অর্চনার ঘটনাই আবার মনে করাল।