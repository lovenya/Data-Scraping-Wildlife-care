রামপুরহাটের বগটুই-কাণ্ড নিয়ে উত্তাল রাজ্য রাজনীতি। এই আবহে বিস্ফোরণের ঘটনা ঘটল দক্ষিণ ২৪ পরগনার বাসন্তীর ফুলমালঞ্চ গ্রাম পঞ্চায়েতের ১০ নম্বর বোরিয়া গ্রামে। পুলিশ সূত্রে জানা গিয়েছে, ওই এলাকার এক বাসিন্দার বাড়িতে আচমকা বিস্ফোরণ ঘটে মঙ্গলবার সকালে। পুলিশ বিষয়টি খতিয়ে দেখছে। তবে গ্রামবাসীদের একাংশের অনুমান, মজুত করা বোমা ফেটে গিয়েই এই ঘটনা ঘটেছে।

পুলিশ সূত্রে জানা গিয়েছে, মঙ্গলবার সকাল সাড়ে ৯টা নাগাদ আচমকা বিস্ফোরণ ঘটে বাসন্তীর ফুলমালঞ্চ গ্রাম পঞ্চায়েতের ১০ নম্বর বোরিয়া গ্রামের বাসিন্দা মফিজুদ্দিন সরকারের বাড়িতে। মফিজুদ্দিনের একটি মাটির ঘর থেকে আচমকা বিস্ফোরণের বিকট আওয়াজ শোনা যায়। তার জেরে ওই ঘরটিতে আগুন লেগে যায়। খবর পেয়ে ঘটনাস্থলে যায় বাসন্তী থানার পুলিশ। কী কারণে ওই বিস্ফোরণ তা খতিয়ে দেখা হচ্ছে। স্থানীয় বাসিন্দাদের অনুমান, মফিজুদ্দিনের বাড়িতে মজুত থাকা বোমা ফেটে গিয়েই এই বিস্ফোরণ ঘটেছে। এখনও পর্যন্ত ওই ঘটনায় হতাহতের কোনও খবর নেই। তবে এই কাণ্ডে আতঙ্কিত স্থানীয় বাসিন্দারা।