সুভাষ চন্দ্র বসুর মূর্তি বিকৃত করার অভিযোগে মঙ্গলবার রাতে ওই দুই যুবককে গ্রেফতার করেছে পুলিশ। ধৃত বিনোদ বাউরি ও ময়দা বাউরির বাড়ি খয়রাশোলের পাঁচড়া পঞ্চায়েত অফিসের কাছে। পাঁচড়া পঞ্চায়েতের প্রধান সোনালি বক্সী এবং তৃণমূলের খয়রাশোল ব্লক সভাপতি সুকুমার বন্দ্যোপাধ্যায় জানিয়েছেন, সুভাষ চন্দ্র বসুর মূর্তি স্থাপিত হবে, ১৫ অগস্টের আগে সেই পরিকল্পনা চূড়ান্ত করা হয়। কলকাতা থেকে মার্বেলের আবক্ষ মূর্তিটি আনিয়ে সোমবার সন্ধ্যায় সেটি স্থাপিত করা হয়। সেই রাতেই নেতাজির আবক্ষ

মার্বেল মূর্তিটি বিকৃত করে দিয়েছিল কে বা কারা। মূর্তির নাক ভেঙে মুখে কালি ঢেলে দিয়েছিল দুষ্কৃতীরা। মঙ্গলবার সকালে জাতীয় পতাকা উত্তোলনের সময় পঞ্চায়েতে এসে সবাই তা দেখেন। শেষ পর্যন্ত নেতাজির একটি ছবি সংগ্রহ করে তাতে মালা দিয়ে জাতীয় পতাকা তোলা হয় পঞ্চায়েত অফিস চত্বরে। এলাকায় ক্ষোভ ছড়ালেও কে বা কারা ওই দুষ্কর্ম ঘটাল, তা জানা যায়নি। খবর যায় পুলিশে। জেলা পুলিশের ডিএসপি (সদর) কাশীনাথ মিস্ত্রির নেতৃত্বে পুলিশ বাহিনী মঙ্গলবার রাতে বিনোদ ও ময়দাকে গ্রেফতার করে। বুধবার দুবরাজপুর আদালতের বিচারক ধৃতদের দু’দিনের পুলিশি হেফাজতে রাখার নির্দেশ দেন। যদিও ধৃতেরা নিজেদের নির্দোষ বলে দাবি করেছেন। তাদের বক্তব্য, ওই ঘটনার বিন্দুবিসর্গ তাঁদের জানা নেই। পুলিশ বিনা কারণে বাড়ি থেকে তুলে এলে এনেছে। স্থানীয় সূত্রে খবর, ময়দার বিরুদ্ধে অতীতে অপরাধমূলক কাজে জড়িত থাকার অভিযোগ থাকলেও বিনোদের বিরুদ্ধে তেমন অভিযোগ নেই। বীরভূমের পুলিশ সুপার নীলকান্ত সুধীর কুমার বলেন, ‘‘তদন্ত চলছে। এখনই সব বলার সময় হয় নি। তবে ধৃতদের কথাবর্তায় অসঙ্গতি রয়েছে।’’