অভিযোগের পাহাড় জমছে দশকের পর দশক ধরে। তারই সমাধানের লক্ষ্যে ২১ ফেব্রুয়ারি, বৃহস্পতিবার থেকে রবিবার পর্যন্ত রোমে চার দিনের এক নজিরবিহীন সম্মেলন ডেকেছেন পোপ ফ্রান্সিস। সারা বিশ্বের ক্যাথলিক চার্চের ১৯০ জন শীর্ষ প্রতিনিধি আসছেন সেই বৈঠকে। উদ্দেশ্য— যাজকদের বিরুদ্ধে (বিশেষত নাবালকদের) যৌন হেনস্থা এবং গির্জার তরফে তা ধামাচাপা দেওয়ার অভিযোগে দাঁড়ি টানার পথ খোঁজা। ‘প্রোটেকশন অফ মাইনরস ইন দ্য চার্চ’ শীর্ষক এই কর্মশালায় চার দিন ধরে চলবে বৈঠক, বক্তৃতা এবং প্রশিক্ষণ। ধর্মস্থানে যৌন হেনস্থার শিকার হয়েছেন, এমন কয়েক জনও তাঁদের অভিজ্ঞতার কথা জানাবেন। চিলি-তে যৌন হেনস্থায় অভিযুক্ত বিশপের বিরুদ্ধে ব্যবস্থা নেওয়ার ক্ষেত্রে ভুল হয়েছিল বলে মেনে নিয়েছিলেন পোপ নিজেই। সমস্যার সমাধানে অনেকেই নির্যাতিতের সঙ্গে বিশপ বা গির্জার শীর্ষ পদাধিকারীদের সরাসরি কথা বলার বিষয়টিতে জোর দিয়েছেন।