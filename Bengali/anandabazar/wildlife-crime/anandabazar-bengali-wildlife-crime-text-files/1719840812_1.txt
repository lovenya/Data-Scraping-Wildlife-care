পাঁশকুড়ার পর ময়না। গত ৭ অক্টোবর পাঁশকুড়ার তৃণমূল নেতা কুরবান শাহ খুনে জড়িত অভিযোগে বিজেপি নেতা আনিসুর রহমান-সহ কয়েক জন অভিযুক্তকে গ্রেফতার করেছে পুলিশ। অভিযুক্তদের দু’জনের বিরুদ্ধে আদালতে আত্মসমর্পণের জন্য হুলিয়া জারি করা হয়েছিল। তারপর তাদের অস্থাবর সম্পত্তি বাজেয়াপ্ত করা হয়েছে। প্রায় একই ভাবে ময়নার বাকচার তৃণমূল নেতা বসুদেব মণ্ডল খুনের ঘটনায় অভিযুক্ত বিজেপি নেতা-কর্মীদের মধ্যে যারা পলাতক, আদালতের নির্দেশে তাদের বিরুদ্ধে জারি হল হুলিয়া। পলাতক ওই অভিযুক্তদের মধ্যে বিজেপির ময়না দক্ষিণ মণ্ডল সভাপতি অলক বেরা, দলের কিসান মোর্চার মণ্ডল সভাপতি পঞ্চানন মণ্ডল-সহ ১৩ জন বিজেপি নেতা-কর্মী রয়েছে। বাকচার বরুণা গ্রামের বাসিন্দা তথা প্রাক্তন তৃণমূল পঞ্চায়েত সদস্য বসুদেব গত ১৪ অক্টোবর তমলুকের হাকোলা গ্রামে মেয়ের বাড়ি থেকে মোট সাইকেলে ফিরছিলেন। ফেরার পথে আন্ধারিয়া গ্রামে রাস্তায় তাঁকে কুপিয়ে খুনের ঘটনা ঘটে। ঘটনায় বিজেপির নেতা কর্মীরা জড়িত বলে অভিযোগ তোলে তৃণমূল। বসুদেবের স্ত্রী বিজেপির মণ্ডল সভাপতি অলক বেরা-সহ ১৯ জন বিজেপি নেতা-কর্মীর বিরুদ্ধে থানায় অভিযোগ দায়ের করেন। অভিযোগের তালিকায় থাকা ৫ জন ও তালিকার বাইরে থাকা আরও এক অভিযুক্ত সহ ৬ বিজেপি কর্মীকে পুলিশ গ্রেফতার করেছে। আদালতের নির্দেশে তারা জেল হাজতে। এক অভিযুক্ত আগাম জামিন পেয়েছেন। বাকি ১৩ জন অভিযুক্তকে পুলিশ গ্রেফতার করতে পারেনি। পুলিশের আবদনের ভিত্তিতে ওই অভিযুক্তদের পলাতক হিসেবে ঘোষণা করে তাদের বিরুদ্ধে হুলিয়া জারি করেছেন পূর্ব মেদিনীপুর জেলা আদালতের চিফ জুডিয়াসিয়াল ম্যাজিস্ট্রেট। গত ২৩ ডিসেম্বর আদালতের নির্দেশে আগামী ৮ জানুয়ারির মধ্যে ওই সব পলাতক বা আত্মগোপন করা অভিযুক্তদের চিফ জুডিসিয়াল ম্যাজিস্ট্রেটের এজলাসে হাজির হওয়ার জন্য সময়সীমা দেওয়া হয়েছে। আদালতের ওই নির্দেশের পরে পুলিশ ময়নার বিভিন্ন বাজার ও অফিস সহ জনবহুল এলাকাগুলিতে ওইসব অভিযুক্তদের নামে বিজ্ঞপ্তি দিয়ে পোস্টার দিয়েছে। তমলুকের এসডিপিও অতীশ বিশ্বাস বলেন, ‘‘বসুদেব মণ্ডল খুনের ঘটনায় অভিযুক্তদের মধ্যে ১৩ জন এখনও গ্রেফতার হয়নি। তাদের পলাতক ঘোষণা করে আগামী ৮ জানুয়ারির মধ্যে হাজির হওয়ার জন্য হুলিয়া জারি করেছে আদালত।’’ দলের মণ্ডল সভাপতি-সহ ১৩ জন নেতা-কর্মীর বিরুদ্ধে হুলিয়া জারির কথা স্বীকার করেছেন বিজেপি জেলা সহ-সভাপতি আশিস মণ্ডল। তিনি বলেন, ‘‘বসুদেব খুনের ঘটনায় জড়িয়ে বাকচা এলাকার আমাদের অনেক নেতা-কর্মীর বিরুদ্ধে মিথ্যা অভিযোগ দায়ের করেছে তৃণমূল। পুলিশ রাজনৈতিক উদ্দেশ্যেই আমাদের কর্মীদের গ্রেফতার করছে। দলের মণ্ডল সভাপতি সহ কয়েক জনের বিরুদ্ধে হুলিয়া জারির ব্যবস্থা করেছে।’’ ময়না ব্লক তৃণমূল সভাপতি সুব্রত মালাকার বলেন, ‘‘বসুদেব খুনের ঘটনায় বিজেপির নেতা-কর্মীরা প্রত্যক্ষভাবেই জড়িত। নিহতের পরিবারই পুলিশের কাছে অভিযোগ দায়ের করেছেন। পুলিশ আইন অনুযায়ী ব্যবস্থা নিয়েছে।’’