অতি সামান্য কারণে প্রতিবেশীর হাতে খুন হলেন বাবা ও ছেলে। সোমবার সন্ধ্যায় এই ঘটনায় তীব্র চাঞ্চল্য ছড়াল জলঙ্গির চোয়াপাড়া এলাকায়। মঙ্গলবার এই ঘটনায় তিন জনকে গ্রেফতার করেছে পুলিশ। এলাকায় মোতায়েন হয়েছে পুলিশ বাহিনী। স্থানীয় সুত্রে খবর, সোমবার সকালে জলঙ্গির বাসিন্দা জীবানন্দ হালদারের পোষা ছাগল ঢুকে পড়ে প্রতিবেশী শীতল হালদারের চাষের জমিতে। এ নিয়ে বিবাদের সূত্রপাত। তখনকার মতো ঝামেলা মিটলেও সোমবার সন্ধ্যায় চরমে ওঠে বিবাদ। বাক্‌বিতণ্ডা গড়ায় মারামারিতে। অভিযোগ, শীতল তাঁর প্রতিবেশী জীবানন্দ ও তাঁর ছেলে বিকেকানন্দ হালদারকে মারধর শুরু করেন। পরে ধারালো অস্ত্র দিয়ে বাবা ও ছেলেকে কোপান বলে অভিযোগ। তাঁর সঙ্গে পরিবারের আরও দু’জন ছিলেন। গুরুতর জখম অবস্থায় বাবা ও ছেলেকে প্রথমে সাদিখারদিয়াড় গ্রামীণ হাসপাতালে নিয়ে যাওয়া হলে ছেলে বিবেকানন্দকে মৃত বলে ঘোষণা করেন চিকিৎসকেরা। আশঙ্কাজনক অবস্থায় বাবা জীবানন্দ হালদারকে মুর্শিদাবাদ মেডিক্যাল কলেজে স্থানান্তরিত করা হয়। কিন্তু চিকিৎসাধীন অবস্থায় তাঁরও মৃত্যু হয়। বাবা ও ছেলের মৃত্যুতে শোকের ছায়া এলাকায়। ঘটনায় মোট তিন জনকে গ্রেফতার করেছে পুলিশ। শুধুমাত্র ছাগলকে কেন্দ্র করে এমন খুনোখুনির ঘটনায় বিস্মিত পুলিশও।