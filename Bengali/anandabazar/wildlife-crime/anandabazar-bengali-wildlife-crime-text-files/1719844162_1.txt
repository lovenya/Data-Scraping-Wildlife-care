সমাজমাধ্যমে অচেনা যুবকের সঙ্গে বন্ধুত্ব পাতিয়ে ২ কোটি টাকা খোয়ালেন এক বৃদ্ধা। ঘটনাটি গুরুগ্রাম এলাকার। বৃদ্ধার অভিযোগ পাওয়ার পরই তদন্ত শুরু করেছে পুলিশ। বৃহস্পতিবার এই ঘটনার কথা প্রকাশ্যে এসেছে। ঘটনার সূত্রপাত গত বছরের ডিসেম্বর মাস। সমাজমাধ্যমে সেই সময় এক যুবকের সঙ্গে আলাপ হয়েছিল ৬১ বছরের এক বৃদ্ধার। ওই যুবক একটি আন্তর্জাতিক বিমানসংস্থার পাইলট হিসাবে বৃদ্ধাকে নিজের পরিচয় দিয়েছিলেন। অল্প দিনের আলাপেই তাঁদের মধ্যে বন্ধুত্ব গাঢ় হয়। একে অপরের ফোন নম্বরও আদানপ্রদান করেন তাঁরা। অভিযোগ, এর পরই বৃদ্ধাকে আইফোন, গয়না, ঘড়ি, নগদ টাকার একটি ‘সারপ্রাইজ প্যাকেজ’ পাঠাবেন বলে জানান যুবক। দুবাই থেকে পাঠানো ওই উপহার সামগ্রীর জন্য বৃদ্ধাকে ৪৫ হাজার টাকা দিতে বলেন অভিযুক্ত। সেই মতো যুবককে ওই পরিমাণ টাকাও দেন বৃদ্ধা। এর পরই অপর এক ব্যক্তির কাছ থেকে ফোন পান বৃদ্ধা। বিমানবন্দরের আধিকারিক পরিচয় দিয়ে বৃদ্ধার কাছ থেকে জরিমানা হিসাবে ১ লক্ষ টাকা চান তিনি। এ ভাবেই তিনি বিপাকে পড়েন বলে অভিযোগ করেছেন ওই বৃদ্ধা। বৃদ্ধার পুরো টাকা ফেরত দেওয়ার প্রতিশ্রুতি দেন বিমানবন্দরের আধিকারিক পরিচয় দেওয়া ব্যক্তি। অভিযোগ, এর পর আরও অচেনা ব্যক্তিরা তাঁকে ফোন করতে থাকেন। সকলেই কোনও কোনও তদন্তকারী সংস্থার কর্তা পরিচয় দিয়ে তাঁর কাছ থেকে ধাপে ধাপে টাকা নেন বলে অভিযোগ করেছেন বৃদ্ধা। শেষে পুলিশের দ্বারস্থ হন তিনি। বৃদ্ধার অভিযোগ পাওয়ার পরই অজ্ঞাতপরিচয় ব্যক্তিদের বিরুদ্ধে ভারতীয় দণ্ডবিধির ৪১৯, ৪২০ ধারা এবং তথ্যপ্রযুক্তি আইনের ৬৬ ডি ধারায় মামলা রুজু করেছে পুলিশ। অতীতেও সমাজমাধ্যমে বন্ধুত্ব পাতিয়ে টাকা খোয়ানোর একাধিক অভিযোগ প্রকাশ্যে এসেছে। পুলিশ-প্রশাসনের তরফেও বার বার সতর্ক করা হচ্ছে। তবুও এই ধরনের অপরাধের ঘটনা যে কমছে না, তা আরও একবার স্পষ্ট হল।