কৃষ্ণাঙ্গ হত্যায় এক সহকর্মীকে দোষী সাব্যস্ত করার প্রতিবাদে কর্মবিরতির ডাক দিলেন লন্ডন পুলিশের শতাধিক সশস্ত্র পুলিশ অফিসার। গত কাল লন্ডন পুলিশের তরফে এ কথা জানানো হয়েছে। ব্রিটেনে সব পুলিশের হাতে অস্ত্র থাকে না। যাঁদের কাছে আগ্নেয়াস্ত্র থাকে, তাঁরা বিশেষ ভাবে প্রশিক্ষিত পুলিশ। সংবাদমাধ্যমের রিপোর্ট, ১০০ জনের মতো পুলিশ অফিসার কাজে যোগ দিতে অস্বীকার করেছেন। ২০২২ সালের সেপ্টেম্বরে ২৪ বছর বয়সি কৃষ্ণাঙ্গ যুবক ক্রিস কাবার নিহত হন এক পুলিশ অফিসারের গুলিতে। তিনি দক্ষিণ লন্ডনে গাড়ি চালিয়ে যাচ্ছিলেন। সেই সময় তাঁকে এক পুলিশ অফিসার গুলি করে হত্যা করেন। কাবারের কাছে অস্ত্র ছিল না। অভিযোগ ওঠে, বর্ণবিদ্বেষের কারণে ওই কৃষ্ণাঙ্গকে গুলি করে মারা হয়েছিল। গোটা ঘটনা সম্পর্কে ব্রিটেনের স্বরাষ্ট্রমন্ত্রী সুয়েলা ব্রেভারম্যান পুলিশকে সমর্থন জানিয়ে বলেছেন, ‘‘পুলিশকে সেকেন্ডের ভগ্নাংশ সময়ে সিদ্ধান্ত নিতে হয়।’’ পুলিশ বিভাগের মুখপাত্র জানান, প্রথমে কয়েক জন অফিসার সশস্ত্র অবস্থায় কাজে যোগ দিতে অস্বীকার করেন। তার পরে এই সংখ্যাটা সমানে বাড়ছে।