বেআইনি ভাবে শিশুখাদ্যের প্যাকেট বিক্রির অভিযোগে সোমবার বাদুড়িয়া থেকে তিন জনকে আটক করল পুলিশ। উদ্ধার হয়েছে প্রচুর পরিমাণ ওই প্যাকেট। যার গায়ে লেখা ‘ফর সাপ্লাই আইসিডিএস’। অর্থাৎ, অঙ্গনওয়াড়ির শিশুদের জন্য ওই প্যাকেট। বাদুড়িয়ার শিশু বিকাশ প্রকল্প আধিকারিক (সিডিপিও) সুজয় বন্দ্যোপাধ্যায় বলেন, ‘‘রবিবার ১০ টাকা দামের ওই প্যাকেট বিক্রির কথা জানতে পেরে পুলিশকে জানাই। ঊর্ধ্বতন কর্তৃপক্ষকেও জানিয়েছি। প্রজাতন্ত্র দিবসের দিনে রুদ্রপুর গ্রামীণ হাসপাতালের এক কর্মী সেখানকার দোকান থেকে ৬০ প্যাকেট ওই শিশুখাদ্য কেনেন। তার মধ্যে ওই স্টিকার লাগানো ২৩টি প্যাকেট ছিল। অঙ্গনওয়াড়ির খাদ্য-তালিকায় ওই শিশুখাদ্য নেই। মনে হচ্ছে সরকারের বদনাম করতে এমন করা হচ্ছে।’’ পুলিশ জানিয়েছে, ওই হাসপাতালের সামনে এবং বাজারের কয়েকটি দোকান থেকে ওই প্যাকেট বিক্রি হচ্ছে। কারা কী ভাবে কোথা থেকে ওই প্যাকেট আনছে এবং ওই প্যাকেটের ভিতর থাকা খাবার শিশুদের উপযোগী কিনা, তা জানতে তদন্ত শুরু হয়েছে। কেন তাতে আইসিডিএস-এর নামে স্টিকার লাগানো হল, তা-ও খতিয়ে দেখা হচ্ছে। রুদ্রপুরআটঘরা এবং আঁধারমানিক এলাকা থেকে এক দোকানি এবং সাব-ডিলার সহ তিন জনকে আটক করা হয়েছে। বনগাঁর কোনও এক জনের থেকে ওই প্যাকেট এসেছে বলে প্রাথমিক তদন্তে পুলিশ জানতে পেরেছে।