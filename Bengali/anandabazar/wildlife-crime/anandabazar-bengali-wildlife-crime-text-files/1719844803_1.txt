বাথরুমের মধ্যে এক বালিকাকে আটকে রাখার অভিযোগ উঠল দম্পতির বিরুদ্ধে। পাঁচ দিন পর ওই বালিকাকে উদ্ধার করল পুলিশ। গোপনাঙ্গ-সহ তার শরীরের নানা অংশে পোড়া ক্ষতচিহ্ন রয়েছে। ঘটনাটি মহারাষ্ট্রের নাগপুরের। শুক্রবার এই ঘটনার কথা প্রকাশ্যে এসেছে। পুলিশ সূত্রে খবর, ১০ বছরের এক বালিকাকে পরিচারিকার কাজের জন্য বাড়িতে নিয়ে এসেছিলেন এক দম্পতি। অভিযোগ, ওই বালিকাকে বাথরুমের মধ্যে আটকে রেখে পালিয়ে যান তাঁরা। খাওয়ার জন্য রেখেগিয়েছিলেন কিছু পাঁউরুটির প্যাকেট। বাড়ির বিদ্যুতের বিল না মেটানোয় দম্পতির বাড়িতে যান বিদ্যুৎকর্মীরা। বিদ্যুৎ সংযোগ বিচ্ছিন্ন করতে গিয়েই বিদ্যুৎকর্মীরা ওই বালিকাকে দেখতে পান। বাথরুমের জানলা দিয়ে সাহায্যের জন্য ডাকাডাকি করছিল বালিকা। তার পরই প্রতিবেশীদের খবর দেন বিদ্যুৎকর্মীরা। বাড়ির তালা ভেঙে ওই বালিকাকে উদ্ধার করা হয়। এই ঘটনায় গৃহকর্তাকে পরে গ্রেফতার করা হয়েছে। তাঁর স্ত্রী এবং শ্যালককে চিহ্নিত করেছে পুলিশ। তবে তাঁরা পলাতক। তাঁদের খোঁজে তল্লাশি শুরু করেছে পুলিশ।