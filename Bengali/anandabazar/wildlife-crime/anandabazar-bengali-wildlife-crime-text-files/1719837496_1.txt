সাবধান! প্লে স্টোর থেকে দেদার ডাউনলোড করবেন না চিনা অ্যাপস। সে সব থেকে বিপদ আসতে পারে যে কোনও সময়। চিনা অ্যাপগুলি মোটেই সুরক্ষিত নয় বলে হুঁশিয়ারি দিল কেন্দ্রীয় স্বরাষ্ট্র মন্ত্রক। মন্ত্রক জানিয়েছে, ওই চিনা অ্যাপগুলির মাধ্যমে সাইবার হানাদারি হতে পারে যে কোনও মুহূর্তে। স্বরাষ্ট্র মন্ত্রকের সতর্ক বার্তা পৌঁছে গিয়েছে সেনাবাহিনী ও আধাসেনার দফতরেও। সেনাবাহিনী জানিয়েছে, অফিসার, জওয়ান, কর্মীদের মোবাইল ফোন থেকে ওই সব চিনা অ্যাপ ও লিঙ্ক অবিলম্বে ডিলিট করে দেওয়া হবে। ওই চিনা অ্যাপগুলির মধ্যে রয়েছে, ট্রুকলার, উইবো, উইচ্যাট, ইউসি নিউজ, ইউসি ব্রাউজার, ক্লিন মাস্টার, শেয়ার ইট, বাইদু ম্যাপ-সহ ৪২টি অ্যাপ। আরও পড়ুন: আমেরিকার চাপে সইদকে ফের গ্রেফতার করল পাকিস্তান কেন্দ্রীয় গোয়েন্দা সংস্থাগুলি এবং ন্যাশনাল টেকনিক্যাল রিসার্চ অর্গানাইজেশন (এনটিআরও)-এর তরফে কেন্দ্রীয় স্বরাষ্ট্র মন্ত্রককে সম্প্রতি এ ব্যাপারে সতর্ক করা হয়। বলা হয়, যদিও কোনও ব্যাক্তির মোবাইল ফোনে ওই সব চিনা অ্যাপ ও লিঙ্ক থাকে, তা হলে তা বিপজ্জনক হয়ে উঠতে পারে। ওই চিনা অ্যাপগুলির মাধ্যমে ব্যক্তিগত তথ্যও ফাঁস হয়ে যেতে পারে। ফলে সেনাবাহিনী ও আধাসামরিক বাহিনীর জওয়ানরা ওই সব চিনা অ্যাপ ও লিঙ্ক ব্যবহার করলে তা দেশের নিরাপত্তায় ব্যাঘাত ঘটাতে পারে। আরও পড়ুন: আবার নতুন জুজু কিমের, ফুঁসছেন ট্রাম্প নিখরচায় হয়ে যায় বলে আমরা প্লে স্টোর থেকে দেদার ডাউনলোড করি ওই সব চিনা অ্যাপ। যদিও ২০১২-য় এক বার বড়সড় সাইবার হানাদারির মুখে পড়েছিল ইন্দো-টিবেটিয়ান বর্ডার পুলিশ (আইটিবিপি)। ফাঁস হয়ে গিয়েছিল আইটিবিপি-র বহু মূল্যবান গোপন তথ্য। সেই সময়ও এনটিআরও-র তরফে সতর্ক করা হয়েছিল আইটিবিপি-কে। এ বার কেন্দ্রীয় স্বরাষ্ট্র মন্ত্রকের তরফে সরাসরি সতর্ক করা হয়েছে সেনাবাহিনী ও আধাসামরিক বাহিনীকে। গ্রাফিক্স: শৌভিক দেবনাথ