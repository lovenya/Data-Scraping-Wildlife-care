টুইটারের নাম প্রতীক বদলে যাওয়া নিয়ে আলোচনা শুরু হয়েছে দুনিয়া জুড়ে। ধনকুবের ইলন মাস্ক টুইটার কিনে নেওয়ার কয়েক মাসের মধ্যেই টুইটারের পাখির ‘মৃত্যু’ হয়েছে বলে সমালোচনা শুরু করেছেন টুইটার ব্যবহারকারীদের একাংশ। তবে টুইটারের প্রতীক বদলের ঘটনা এই প্রথম নয়। ২০০৬ সালে প্রতিষ্ঠার পর থেকে নাম না বদলালেও ইলনের হাতে যাওয়া পর্যন্ত মোট চার বদলেছে টুইটারের প্রতীক। নীল পাখির আকার আদল সবই বদলেছে।  অধুনা নাম বদলে  ‘এক্স’ হওয়া সেই টুইটারের প্রতীকের অভিযোজনে বন্যপ্রাণ রক্ষার বার্তা খুঁজে পেল একটি সংস্থা। ডব্লিউডব্লিউএফ বা ‘ওয়ার্ল্ড ওয়াইড ফান্ড ফর নেচার’-এর জার্মানির শাখা সম্প্রতি বন্যপ্রাণ রক্ষার একটি সতর্ক বার্তা জারি করেছে। যেমনটা এই ধরনের সংস্থাগুলি হামেশাই করে থাকে। তবে সতর্ক করার জন্য এই মুহূর্তে দুনিয়া জুড়ে আলোচনা হওয়া টুইটারের প্রতীক বদলের ছবিই বেছে নিয়েছে তারা। ২০০৬ সালে প্রথমে টুইটারের প্রতীক ছিল ডানা ছাড়া পাখি।  ক্রমশ সে পাখি ডানা মেলেছে। তার চোখ ফুটেছে। পক্ষবিস্তার করেছে নীল পাখি। ২০০৬ সালের পর ২০০৭, ২০০৯, ২০১০ এবং শেষ ২০১২ সালে বদলায় টুইটারের প্রতীক। তার ১১ বছর পর আবার বদলাল সেই চিহ্ন। তবে ১৭ বছর বয়সি পাখিটি আর নেই। তার বদলে রয়েছে একটি কাটা চিহ্ন বা ‘এক্স’। যা টুইটারের নতুন নামও। টুইটারপ্রেমীদের অনেকে বলেছেন, ওই কাটা চিহ্ন আসলে নীল পাখির মৃত্যুরই প্রতীক। জার্মানির ডব্লিউডব্লিউএফ-ও পাখির প্রতীকের ওই অভিযোজনের ছবিকে পাখির জন্ম বড় হওয়া এবং মৃত্যুর সঙ্গে তূলনা করে বন্যপ্রাণ সংরক্ষণের বার্তা দিয়েছে। যা বেশ ‘বুদ্ধিদীপ্ত’ হয়েছে বলে মন্তব্য করেছেন অনেকেই।