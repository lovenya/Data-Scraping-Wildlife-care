ফের শহরে জাল নোট উদ্ধার। এ বার উল্টোডাঙা থানা এলাকায় অভিযান চালিয়ে জাল নোট-সহ দু’জনকে গ্রেফতার করল কলকাতা পুলিশের স্পেশাল টাস্ক ফোর্স (এসটিএফ)। তাঁদের কাছ থেকে সাত লক্ষ ভারতীয় টাকার জাল নোট উদ্ধার করেছেন এসটিএফ আধিকারিকেরা। পুলিশ সূত্রের খবর, ৩২ বছরের জিয়াউল হক এবং বছর কুড়ির রাকিব শেখ ওরফে রকিকে গত কাল রাতে গ্রেফতার করা হয়েছে। ধৃতেরা মালদহের কালিয়াচকের বাসিন্দা। এসটিএফ আধিকারিকেরা জানিয়েছেন, গত বৃহস্পতিবার কালিয়াচক থেকেই কৃষ্ণ মণ্ডল নামে এক ব্যক্তিকে গ্রেফতার করা হয়েছিল। তাঁকে জিজ্ঞাসাবাদের সময় জিয়াউল ও রাকিবের নাম জানতে পারেন এসটিএফ আধিকারিকেরা। ওই ব্যক্তিকে সঙ্গে নিয়েই গত কাল দুপুরে উল্টোডাঙায় রাইচরণ সাধুখাঁ রোডে জিয়াউলদের ডেরায় হানা দেন তাঁরা। সেখান থেকে সাত লক্ষ টাকার জাল নোট মিলেছে। তার মধ্যে ২০০০ টাকার তিনশোটি নোট এবং ৫০০ টাকার দু’শো নোট ছিল। সঙ্গে সঙ্গে তাঁদের আটক করা হয়। এর পর গত কাল রাতেই জিয়াউলদের গ্রেফতার করে এসটিএফ। মঙ্গলবার ধৃতদের আদালতে পেশ করা হবে। আরও পড়ুন: এবিভিপি-কে আড়ালের ছক? জেএনইউ হামলার দায় নিল ‘হিন্দু রক্ষা দল’ আরও পড়ুন: প্রেমে বাধা পেয়ে শালবনির জঙ্গলে বিষপান! মৃত তরুণী, প্রেমিক হাসপাতালে​ এর প্রথম নয়, এর আগেও কলকাতায় জাল নোট-সহ দুষ্কৃতীকে ধরেছে এসটিএফ। গত জুনে শিয়ালদহ থেকে  প্রায় সাড়ে চার লক্ষ টাকার জাল নোট-সহ কালিয়াচকেরই এক বাসিন্দাকে গ্রেফতার করা হয়েছিল।