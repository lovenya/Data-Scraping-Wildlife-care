বীরনগর: বাড়িতে বেআইনি ভাবে রেশন সামগ্রী মজুত এবং পাচারের অভিযোগ উঠল নদিয়ার বীরনগরে। এলাকার বাসিন্দাদের কাছে খবর পেয়ে তাহেরপুর থানার পুলিশ গিয়ে সে সব বাজেয়াপ্ত করে। বাড়ির মালিককে গ্রেফতার করা হয়েছে। প্রচুর পরিমাণ রেশন সামগ্রী ছাড়াও সে সব ওজন ও প্যাকেটজাত করার যন্ত্র পুলিশ বাজেয়াপ্ত করেছে। স্থানীয় বাসিন্দাদের অভিযোগ, শনিবার সকালে বীরনগর শহরের ৮ নম্বর ওয়ার্ডের চড়কডাঙা পাড়ার বাসিন্দা প্রশান্ত পালের বাড়িতে বেআইনি ভাবে রেশন সামগ্রী প্যাকেটবন্দি করে পাচারের তোড়জোড় চলছিল। বেশ কিছু দিন ধরেই সেখানে সরকারি বস্তা থেকে চাল-আটা বার করে অন্য প্যাকেটে ভরে পাচার করা হত বলে স্থানীয়দের দাবি। এ দিন সকালে এলাকার কিছু লোকজন গিয়ে প্রশান্তের কাছে জানতে চান, রেশন সামগ্রী কী ভাবে তাঁর কাছে এল। তিনি সদুত্তর দিতে না পারায় পুলিশে খবর দেওয়া হয়। খবর পেয়ে রানাঘাটের বিজেপি সাংসদ জগন্নাথ সরকার, রানাঘাট উত্তর-পশ্চিমের বিজেপি বিধায়ক পার্থসারথী চট্টোপাধ্যায়ও ঘটনাস্থলে যান। স্থানীয় বাসিন্দাদের একাংশের দাবি, প্রশান্ত রেশন ডিস্ট্রিবিউটরের থেকে সামগ্রী নিয়ে নিজের ভ্যানে রেশন ডিলারদের কাছে পৌঁছে দেওয়ার কাজ করতেন। সেই সব সামগ্রী তিনি বাড়িতে মজুত রাখতেন। প্রথমে মোটর ভ্যানে 
সামগ্রী সরবরাহের কাজ করলেও পরে প্রশান্ত দু’টি ছোট মালবাহী গাড়ি কেনেন বলে স্থানীয় সূত্রের দাবি। ইদানীং তাঁর বাড়িতেই বেশ বড় আকারে কাজ হচ্ছিল। ১০-১২ জন তাঁর কাছে কাজ করতেন। এ দিন সকালে সেই বাড়িতে 
গিয়ে দেখা যায়, উঠোন ও বাড়ি লাগোয়া কলাবাগান জুড়ে ছড়িয়ে-ছিটিয়ে রয়েছে রেশনের জন্য আটা সরবরাহের প্রচুর প্লাস্টিক প্যাকেট। স্থানীয় বাসিন্দা কল্যাণ রায়ের দাবি, ‘‘সকালে এই বাড়ির পাশ দিয়ে যাওয়ার সময় দেখি, কলাবাগানে এবং উঠোনে প্রচুর মালপত্র জড়ো করে একটি বস্তা থেকে খুলে অন্য বস্তায় ভর্তি করা হচ্ছে। ব্যাপার কী, তা জানতে চাইলে প্রশান্ত ঠিক মতো জবাব দিতে পারেননি। আমাদের ধারণা, এর পিছনে বড় চক্র রয়েছে, যারা রেশন সামগ্রী পাচারে যুক্ত।’’ সাংসদ জগন্নাথ সরকারের দাবি, ‘‘রাজ্য জুড়ে রেশন সামগ্রী নিয়ে 
শাসক দলের দুর্নীতি সামনে আসছে। এ দিন হাতেনাতে ধরা পড়া লোকটি একটি ঘুঁটি মাত্র। তদন্ত করলে দেখা যাবে, এই চক্রের পিছনে তৃণমূলের নেতারাই রয়েছেন।’’ বীরনগর শহর তৃণমূলের সভাপতি শুভজিৎ বন্দ্যোপাধ্যায় পাল্টা বলেন, ‘‘বীরনগরের মানুষ জানেন যে, তৃণমূল অনৈতিক কাজকে প্রশ্রয় দেয় না। রেশনের এই সামগ্রী কার মাধ্যমে কোথা থেকে আসছিল বা কোথায় যাচ্ছিল, তার অনুসন্ধান ও দোষীদের শাস্তির দাবি জানাচ্ছি।’’