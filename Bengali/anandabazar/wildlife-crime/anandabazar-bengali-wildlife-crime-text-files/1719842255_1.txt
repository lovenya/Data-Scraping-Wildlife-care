বিষ্ণুপুর পুরসভার টেন্ডার দুর্নীতি-কাণ্ডে রাজ্যের প্রাক্তন মন্ত্রী শ্যামাপ্রসাদ মুখোপাধ্যায়ের এক ঘনিষ্ঠ সহযোগীকে শনিবার গ্রেফতার করল পুলিশ। রামশঙ্কর মহান্তি নামে ওই ব্যক্তির বাড়ি থেকে উদ্ধার হয়েছে নগদ প্রায় ২০ লক্ষ টাকা। অন্য দিকে, শনিবার ফের অসুস্থ হয়ে পড়েছেন রাজ্যের প্রাক্তন মন্ত্রী। বর্তমানে তিনি পুলিশি হেফাজতে। তাঁকে হাসপাতালে ভর্তি করা হয়েছে। পুলিশ সূত্রে জানা গিয়েছে, তল্লাশির সময় রামশঙ্করের বাড়ি থেকে ১৯ লক্ষ ৭০ হাজার টাকা নগদ পাওয়া গিয়েছে। এ ছাড়া তাঁর বাড়ি থেকে শ্যামাপ্রসাদের নামে কেনা জমির চারটি দলিল উদ্ধার হয়েছে। পাওয়া গিয়েছে রাজ্যের প্রাক্তন মন্ত্রীর নামে স্থানীয় ডাকঘরে থাকা আটটি সেভিংস অ্যাকাউন্টের পাশবইও। শ্যামাপ্রসাদকে জিজ্ঞাসাবাদ করে এখনও পর্যন্ত তাঁর নিজস্ব ছ’টি ব্যাঙ্ক অ্যাকাউন্টের হদিশ পেয়েছেন তদন্তকারীরা। সংশ্লিষ্ট ব্যাঙ্কের থেকে ওই সব অ্যাকাউন্টগুলিতে লেনদেনের নথি খতিয়ে দেখেই রামশঙ্করের হদিশ মেলে। তদন্তকারীদের দাবি, ওই নথিতে ধরা পড়েছে, শ্যামাপ্রসাদের প্রতিটি ব্যাঙ্ক অ্যাকাউন্টেই বিভিন্ন সময়ে লক্ষ লক্ষ টাকা জমা করেছেন রামশঙ্কর। এর পর শ্যামাপ্রসাদকে জেরা করে রামশঙ্করের হদিশ পায় পুলিশ। শুক্রবার সন্ধ্যায় তাঁকে জিজ্ঞাসাবাদের জন্য বিষ্ণুপুর থানায় তলব করা হয়। তাতে অসঙ্গতি পাওয়ায় পুলিশ তাঁকে গ্রেফতার করে। তদন্তকারীদের ধারণা, শ্যামাপ্রসাদের টাকা রামশঙ্করের হাত ঘুরে বিভিন্ন ব্যাঙ্ক এবং ডাকঘরের অ্যাকাউন্টে জমা পড়ত। প্রাক্তন মন্ত্রীর হয়ে জমি কেনাবেচার ক্ষেত্রেও বিনিয়োগ সামলাতেন এই রামশঙ্কর। ঘটনাচক্রে শনিবার অসুস্থ হয়ে পড়েন পুলিশি হেফাজতে থাকা শ্যামাপ্রসাদ। নিয়ম মোতাবেক তাঁকে বিষ্ণুপুর সুপার স্পেশালিটি হাসপাতালে স্বাস্থ্য পরীক্ষার জন্য নিয়ে যাওয়া হলে তিনি অসুস্থ হয়ে পড়েন। চিকিৎসকরা তাঁকে হাসপাতালে ভর্তির পরামর্শ দেন। হাসপাতাল সূত্রে জানানো হয়েছে, উচ্চ রক্তচাপের কারণেই বুকে চাপ অনুভব করছিলেন প্রাক্তন মন্ত্রী। তাই তাঁকে হাসপাতালে ভর্তি করা হয়েছে।