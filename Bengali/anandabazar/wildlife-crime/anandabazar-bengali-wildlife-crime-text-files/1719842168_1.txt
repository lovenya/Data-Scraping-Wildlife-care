বৃদ্ধ বাবার মুখ সেলাই করে হাত-পা বেঁধে রেললাইনের ফেলে রাখার অভিযোগ উঠল ছেলের বিরুদ্ধে। বুধবার ঘটনাটি ঘটেছে ঝাড়খণ্ডের পলামু জেলার ভীতিহারা গ্রামে। বছর পঁয়ষট্টির ভোলা রামের অভিযোগ, মঙ্গলবার রাতে শৌচকর্মের জন্য ঘরের বাইরে বেরিয়েছিলেন। সেই সময় সৎ ছেলে দুই সঙ্গীকে নিয়ে তাঁকে বেধড়ক মারধর করেন। তার পর সুতো দিয়ে তাঁর মুখ সেলাই করে হাত-পা বেঁধে রেললাইনে মরার জন্য ফেলে রেখে দিয়ে এসেছিলেন অভিযুক্তরা। ভোরের দিকে গ্রামবাসীরা ভোলা রামকে রেলালাইনে পড়ে থাকতে দেখেন। তাঁরাই ভোলা রামকে উদ্ধার করে হাসপাতালে ভর্তি করেন। এই ঘটনার পিছনে ভোলা রামের দ্বিতীয় পক্ষের স্ত্রীর হাত রয়েছে বলে সন্দেহ গ্রামবাসীদের। পুলিশ বিষয়টি খতিয়ে দেখছে। এক পুলিশ আধিকারিক জানিয়েছেন, দোষীদের বিরুদ্ধে উপযুক্ত ব্যবস্থা নেওয়া হবে।