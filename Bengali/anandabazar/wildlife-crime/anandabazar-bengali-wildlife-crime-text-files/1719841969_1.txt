অভিযুক্তকে ধরতে গিয়ে তাঁর ছেলের বাড়িতে অগ্নিসংযোগ এবং ভাঙচুরের অভিযোগ পুলিশের বিরুদ্ধে। এই ঘটনায় ব্যাপক উত্তেজনা ছড়িয়েছে এলাকায়। পুলিশের ভূমিকা নিয়ে প্রশ্ন তুলেছেন সাধারণ মানুষ। শনিবার মধ্যরাতে বীরভূম রামপুরহাটের ২ নং ওয়ার্ডের নিশ্চিন্তপুর এলাকায় এই ঘটনা ঘটেছে। স্থানীয় সূত্রে জানা গিয়েছে,  বীরভূমের রামপুরহাটের বগটুই এলাকায় তৃণমূলের উপ প্রধান ভাদু শেখের ভাই সম্প্রতি দুষ্কৃতীদের গুলিতে মারা যান। সেই ঘটনায় রফিক শেখ নামের এক ব্যক্তির নাম উঠে আসে। ছেলের বাড়ি থেকে তাঁকে ধরতে গিয়ে পুলিশ ভাঙচুর চালায় এবং অগ্নিসংযোগ করে । 

অভিযুক্তের পুত্রবধূ নাফিজা বিবি জানিয়েছেন, আগে বগডুইয়ে থাকতেন তাঁরা। ৫ বছর আগে নিশ্চিন্তপুরে বাড়ি করে চলে আসেন৷  তবে শ্বশুর তাঁদের সঙ্গে থাকেন না। তা সত্ত্বেও মধ্যরাতে বাডি় ভাঙচুর করে পুলিশ। পরে আগুন লাগিয়ে দেয়। ভাদু শেখের সঙ্গে হাত মিলিয়ে পুলিশ তাঁদের হেনস্থা করছে বলেও অভিযোগ করেন নাফিজা। বিষয়টি খতিয়ে দেখার আশ্বাস দিয়েছেন রামপুরহাটের মহকুমা পুলিশ আধিকারিক।