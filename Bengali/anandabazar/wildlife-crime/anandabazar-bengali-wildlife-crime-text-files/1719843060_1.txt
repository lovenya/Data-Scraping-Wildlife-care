নাবালিকা প্রেমিকার সাহায্যে তার বাবার ব্যাঙ্ক অ্যাকাউন্ট থেকে ৯ লক্ষ টাকা চুরি করার অভিযোগে ২০ বছর বয়সি প্রেমিক এবং তাঁর মাকে গ্রেফতার করেছে মুম্বই পুলিশ। আটক করা হয়েছে ওই কিশোরীকেও। বছর দু’য়েক আগে মেয়েটির সঙ্গে প্রেমের সম্পর্ক গড়ে ওঠে ওই তরুণের। কিন্তু প্রাপ্তবয়স্ক না হওয়ায় মেয়েটির পরিবার এই সম্পর্ক মেনে নেয়নি। তবে পরিবারের আপত্তি সত্ত্বেও সম্পর্ক চালিয়ে যাচ্ছিল ওই কিশোরী। কিছু দিন আগে ওই নাবালিকার বাবা এটিএমে টাকা তুলতে গিয়ে দেখতে পান, তাঁর ব্যাঙ্ক অ্যাকাউন্ট থেকে ৩০ হাজার টাকা উধাও। অথচ ব্যাঙ্কের তরফ থেকে টাকা কেটে নেওয়ার কোনও মেসেজ তাঁর ফোনে আসেনি। ওই ব্যক্তি তৎক্ষনাৎ ব্যাঙ্কে যান। সেখানে গিয়ে জানতে পারেন, এর আগেও তাঁর অ্যাকাউন্ট থেকে কয়েক লক্ষ টাকা, তাঁর মেয়ের প্রেমিকের মায়ের অ্যাকাউন্টে গিয়েছে। প্রতি বারই টাকা কেটে নেওয়ার বার্তা আসা মাত্রই ওই কিশোরী বাবার ফোন থেকে সেই মেসেজ মুছে দিত। শুধু তাই নয়, বাড়ির আলমারি থেকে ৪ লক্ষ টাকা চুরি করে প্রেমিককে দেয় ওই তরুণী। এই ভাবে মোট ১২ লক্ষ টাকা খোয়া যায় তাঁর। প্রেমিকের বাড়িতে ফোন করে পুলিশের ভয় দেখালে দেড় লক্ষ টাকা ফেরত দিয়ে যায়। কিন্ত বাকি টাকা দিতে অস্বীকার করায় কিশোরীর বাবা পুলিশে অভিযোগ জানান। সেই অভিযোগের ভিত্তিতে অভিযুক্তদের গ্রেফতার করে পুলিশ।