স্ত্রীকে কুপিয়ে খুনের অভিযোগ উঠল এক ব্যক্তির বিরুদ্ধে। শুক্রবার রথের দিন ঘটনাটি ঘটেছে বীরভূমের নলহাটি থানার ভদ্রপুর গ্রামে। অভিযুক্তকে আটক করেছে পুলিশ। স্থানীয় সূত্রে খবর, মৃত বধূর নাম গানেশ্বরী মণ্ডল (৩৩)। প্রায় ১৬ বছর আগে তাঁর বিয়ে হয় নলহাটি থানার মকরমপুরের বাসিন্দা প্রদীপ মণ্ডলের সঙ্গে। কিন্তু বিয়ের পর থেকেই শাশুড়ির সঙ্গে সম্পর্কের অবনতি হওয়ায় প্রদীপ স্ত্রীকে নিয়ে ভদ্রপুরে বাড়ি করে বসবাস শুরু করেন। কিন্তু সেখানেও স্বামী-স্ত্রীর মধ্যে নিত্য দিন অশান্তি হত বলে খবর। কয়েক মাস ধরে দাম্পত্য কলহ চরম আকার নেয়। শুক্রবার বিকেলে প্রদীপ ও গানেশ্বরীর নাবালক ছেলে পাশের গ্রামে বন্ধুর বাড়িতে রথ দেখতে গিয়েছিল। স্বামী-স্ত্রী দু’জনে বাড়িতে ছিলেন। ছেলে বাড়িতে না থাকার সুযোগে ঘুমন্ত স্ত্রীকে বিছানাতেই স্বামী কুপিয়ে খুন করেন বলে অভিযোগ। শনিবার সকালে এই খবর পেয়ে বাড়ি ফেরে ছেলে প্রদ্যোত। তার কথায়, ‘‘বাবা-মা আলাদা থাকত। শুক্রবার আমি রথ দেখতে বন্ধুর বাড়ি গিয়েছিলাম। রাতে সেখানেই ছিলাম। ভোরে বাড়িতে ফিরে দেখি মায়ের রক্তাক্ত শরীর বিছানায় পড়ে রয়েছে।’’ শনিবার পুলিশ অভিযুক্তকে আটক করে জিজ্ঞাসাবাদ শুরু করেছে। ঠিক কী কারণে খুন, কী নিয়ে স্বামী-স্ত্রীর ঝামেলা হত, সে সব খতিয়ে দেখছে পুলিশ।