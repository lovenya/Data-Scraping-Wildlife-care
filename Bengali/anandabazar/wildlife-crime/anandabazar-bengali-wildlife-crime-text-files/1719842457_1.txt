‘ভাই’ না বলে নাম ধরে ডাকার জেরে এক যুবককে বেল্ট দিয়ে বেধড়ক মারধরের অভিযোগ উঠল দুই নাবালক-সহ পাঁচ জনের বিরুদ্ধে। শুধু তাই নয়, ‘ভাই’ বলে না ডাকার ‘অপরাধে’ ওই যুবককে মাটিতে ছুড়ে ফেলা বিস্কুট তুলে খেতেও বাধ্য করা হয়েছে বলে অভিযোগ। মঙ্গলবার ঘটনাটি ঘটেছে পুণের পিম্পরি-চিঞ্চওয়াড়ে। পুলিশ সূত্রে খবর, পিম্পরি-চিঞ্চওয়াড়ের থেরাগাঁও এলাকায় আড্ডা দিচ্ছিল দুই কিশোর-সহ পাঁচ জন। তখন রাস্তা দিয়ে যাচ্ছিলেন এক যুবক। এলাকারই ওই যুবক কিশোরদের এক জনের নাম ধরে ডাকেন। আর তাতেই বেজায় চটে যান তাঁরা। তৎক্ষণাৎ ওই যুবককে দাঁড় করান। ‘ভাই’ বলে না ডেকে কেন নাম ধরে ডেকেছেন তিনি তার কৈফিয়ৎ চাওয়া হয়। অভিযোগ, তার পর হঠাৎ তাঁদের মধ্যে এক জন বেল্ট খুলে মারতে শুরু করেন যুবককে। বাকি চার জনও ওই যুবকের উপর ঝাঁপিয়ে পড়েন। এর পর ওই যুবককে রাস্তায় ছুড়ে ফেলে দেওয়া বিস্কুট মুখে করে তুলতে বাধ্য করা হয়। ঘটনাটি প্রকাশ্যে আসতেই অভিযুক্ত পাঁচ জনকে বৃহস্পতিবার গ্রেফতার করেছে পুলিশ।