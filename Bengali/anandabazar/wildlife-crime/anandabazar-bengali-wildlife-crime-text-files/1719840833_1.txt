খাস কলকাতা শহরে বেআইনি আগ্নেয়াস্ত্র তৈরি করতে গিয়ে ধরা পড়লেন এক দুষ্কৃতী। সোমবার রাতে বন্দর এলাকার নাদিয়ালে একটি ভাড়াবাড়িতে অভিযান চালিয়ে ওই দুষ্কৃতীকে গ্রেফতার করেছে পুলিশ। ওই বাড়ি থেকে পিস্তল-সহ আগ্নেআস্ত্র তৈরির যন্ত্রপাতিও উদ্ধার করা হয়েছে। পুলিশ সূত্রে খবর, ধৃতের নাম আব্দুল কায়ুম। ২৮ বছরের আব্দুল ওরফে আদতে বিহারের মুঙ্গের জেলার বাসিন্দা। গোপন সূত্রে খবর পেয়ে গত কাল রাতে নাদিয়াল থানা এলাকার ওই বাড়িতে অভিযান চালানো হয়। একতলা বাড়িটির ছাদের একটি ঘরে আগ্নেআস্ত্র তৈরি করা হত বলে জানিয়েছে পুলিশ। সেখান থেকেই একটি ৭এমএম পিস্তল, একটি ম্যাগাজিন, একটি সেমি-ফিনিশড ম্যাগাজিন, ড্রিল মেশিন-সহ অস্ত্র তৈরির বিভিন্ন যন্ত্রপাতি মিলেছে। নাদিয়াল থানা এলাকার একটি একতলা বাড়িতে আগ্নেআস্ত্র তৈরির কারবারে শামিল ছিলেন বাড়ির মালিক মহম্মদ কলিম-সহ অন্যরাও। তবে গত কাল থেকে তাঁদের হদিশ মিলছে না। তাঁদের খোঁজে তল্লাশি শুরু করেছে পুলিশ। ইতিমধ্যেই আব্দুল কায়ুমের বিরুদ্ধে অস্ত্র আইনে মামলা রুজু করেছে নাদিয়াল থানা। আরও পড়ুন: হস্টেলের ঘরও নিরাপদ নয়? প্রশ্ন উদ্বিগ্ন ছাত্রীদের আরও পড়ুন: জেএনইউ মার খাবে কেন, গর্জে উঠলেন ওঁরাও