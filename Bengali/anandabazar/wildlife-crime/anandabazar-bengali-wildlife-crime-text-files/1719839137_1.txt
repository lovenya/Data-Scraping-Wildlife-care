ডাইনি অপবাদ দিয়ে এক বৃদ্ধাকে খুনের ঘটনায় অভিযুক্ত তিন মহিলা-সহ ছয় গ্রামবাসীকে গ্রেফতার করল পুলিশ। ধৃতদের সোমবার ঘাটাল আদালতে তোলা হলে বিচারক তিন জনকে সাত দিনের জেল হেফাজত এবং বাকিদের ১৪ দিনের জেল হেফাজতে রাখার নির্দেশ দেন। তবে ঘটনায় মূল অভিযুক্ত শ্যামলী মান্ডি ও তার স্বামী কৃষ্ণ মান্ডিকে ধরা যায়নি। ঘাটালের ঈশ্বরপুরে গ্রামে একটি গরুর মৃত্যুর পরে বৃদ্ধা আদরমণি হাঁসদাকে ডাইনি ঠাওরে নির্যাতন শুরু হয় বলে অভিযোগ। রবিবার বিশেষ পুজোআচ্চার সময়ই মারধরে মৃত্যু হয় আদরমণির। তাঁর বৌমা, পড়শি এক মহিলা-সহ কয়েকজন জখমও হন। সোমবার আদরমণির দেহ ময়নাতদন্তের পরে তাঁর বাপের বাড়ির লোকেদের দেওয়া হয়। বৃদ্ধার বাপের বাড়ি বীরসিংহ গ্রামে। মদন হাঁসদার দ্বিতীয় পক্ষের স্ত্রী ছিলেন আদরমণি। স্বামী আগেই মারা গিয়েছেন। আর আদরমণি ছিলেন নিঃসন্তান। প্রথম পক্ষের ছেলে মানু হাঁসদার কাছেই আদরমণি থাকতেন। রবিবার মারধরে জখম হন মানুর স্ত্রী সীতাও। তিনি ঘাটাল সুপার স্পেশ্যালিটিতে চিকিৎসাধীন। দিল্লি দখলের লড়াই, লোকসভা নির্বাচন ২০১৯ রবিবার সকাল থেকেই ঈশ্বরপুরে শুরু হয়েছিল পুজোপাঠ। তারপর মাতব্বরেরা দড়ি দিয়ে বেঁধে আদরমণি-সহ কয়েকজনকে মারধর করে বলে অভিযোগ। ঘটনাস্থলেই মারা যান বছর ষাটেকের আদরমণি। পুলিশ-প্রশাসনের আধিকারিকরা পৌঁছলে দেহ তুলতে বাধা দেওয়া হয়।  ঘাটালের এসডিপিও কল্যাণ সরকার বলেন, “পরিস্থিতির উপর নজর রাখা হচ্ছে। কুসংস্কার বন্ধে নানা পদক্ষেপ করা হচ্ছে।” ভারত জাকাত মাঝি পারাগানা ঘাটাল তল্লাটের সভাপতি মনোরঞ্জন মুর্মুর কথায়, “আমরাও নিজেদের মতো করে তদন্ত চালাচ্ছি। ঘটনায় বাইরের কারও প্রশ্রয় ছিল না কিনা তাও দেখা হচ্ছে।”