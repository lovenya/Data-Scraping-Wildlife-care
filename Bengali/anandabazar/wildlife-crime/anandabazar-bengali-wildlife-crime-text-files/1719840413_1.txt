বিধায়কের চিঠি দেখিয়ে হাসপাতালে ভর্তি করিয়ে দেওয়ার নামে প্রতারণার অভিযোগে এক ব্যক্তিকে গ্রেফতার করা হয়েছে। পুলিশ জানিয়েছে, ধৃতের নাম অশোক পণ্ডিত। তাঁর বাড়ি বাঁকুড়ায়। মঙ্গলবার বিকেলে তাঁকে গ্রেফতার করেছে ভবানীপুর থানার পুলিশ। ধৃতকে আদালত পুলিশি হেফাজতে রাখার নির্দেশ দিয়েছে। তদন্তকারীরা জানান, ধৃতের বিরুদ্ধে গত অগস্ট মাসে এসএসকেএম হাসপাতালের সুপার অভিযোগ দায়ের করেছিলেন। অভিযোগ, ওই ব্যক্তি জনপ্রতিনিধির স্বাক্ষর করা একটি চিঠি দেখিয়ে রোগীর পরিবারের সদস্যদের সুবিধে পাইয়ে দেওয়ার প্রতিশ্রুতি দেন। এবং তার বিনিময়ে টাকাও নিতেন বলে অভিযোগ। এ ছাড়াও তাঁর কাছ থেকে বিভিন্ন সরকারি স্ট্যাম্প এবং নথি আটক করা হয়েছে। সে সবের মধ্যে ওই হাসপাতালের বিভিন্ন নথিও মিলেছে। পুলিশ জানায়, অভিযোগ দায়েরের পর থেকেই ওই ব্যক্তি গা ঢাকা দিয়েছিলেন। মঙ্গলবার ফিরতেই তাঁকে পাকড়াও করে পুলিশ। এক তদন্তকারী জানান, দীর্ঘদিন ধরেই ওই হাসপাতালে অশোকের বিরুদ্ধে রোগীর পরিবারের সঙ্গে প্রতারণা করার অভিযোগ উঠছিল। মূলত জনপ্রতিনিধির স্বাক্ষর করা বিভিন্ন চিঠি দেখিয়ে রোগীর পরিজনদের সুবিধে পাইয়ে দেওয়ার নামে তিনি টাকা নিতেন বলে অভিযোগ। তদন্তকারীদের অনুমান, অশোকের সঙ্গে আরও কয়েক জন রয়েছেন। তাঁরা ঘটনার পর থেকেই পলাতক। তবে হাসপাতালের সিল এবং নথি তিনি কী কাজে ব্যবহার করতেন, তা জানার চেষ্টা চলছে।