ভরদুপুরে আগ্নেয়াস্ত্র ঠেকিয়ে পেট্রল পাম্পকর্মীদের কাছ থেকে ৫ লক্ষ টাকা ছিনতাই করে পালাল দুষ্কৃতীরা। সোমবার এই অভিযোগে পুলিশের দ্বারস্থ হয়েছেন ময়নাগুড়ির একটি পেট্রল পাম্পের দু’জন কর্মী। তাঁদের অভিযোগের ভিত্তিতে তদন্তে নেমেছে ময়নাগুড়ির থানা। তবে দুষ্কৃতীরা এখনও অধরা।


পুলিশ সূত্রে খবর, ময়নাগুড়ির রাজারহাট এলাকায় ৫ লক্ষ টাকা ছিনতাই করার অভিযোগ করেছেন সেখানকার একটি পেট্রল পাম্পের মালিক এবং দু’জন কর্মী। পুলিশের কাছে তাঁদের অভিযোগ, সোমবার দুপুরে মোটরবাইকে চেপে রাজারহাটের একটি রাষ্ট্রায়ত্ত ব্যাঙ্কে পেট্রল পাম্পের ৫ লক্ষ টাকা জমা দিতে যাচ্ছিলেন। রাজারহাট ব্রিজের কাছে আচমকা তাঁদের পথ আগলে দাঁড়ায় একটি রুপোলি রঙের মারুতি অল্টো গাড়ি। সেই গাড়ি থেকে বেরিয়ে আসে পাঁচ জন সশস্ত্র দুষ্কৃতী। তাদের সকলের মুখে রুমাল বাঁধা ছিল। দুষ্কৃতীদের এক জন বাইকচালকের ঘাড়ে আগ্নেয়াস্ত্র ঠেকায়। অন্য জন আরোহীর গলায় ধারালো ছুরি ঠেকিয়ে রাখে। এর পর তাঁদের কাছ থেকে টাকাবোঝাই ব্যাগ নিয়ে চম্পট দেয়। ঘটনার পর পেট্রল পাম্পে ফিরে এসে সেখানকার মালিকের কাছে ছিনতাইয়ের কথা জানান ওই কর্মীরা। এর তাঁদের সঙ্গে নিয়ে থানায় অভিযোগ জানান ওই পেট্রল পাম্প মালিক। দুষ্কৃতীদের খোঁজে এলাকায় তল্লাশি শুরু হয়েছে বলে জানিয়েছে পুলিশ।