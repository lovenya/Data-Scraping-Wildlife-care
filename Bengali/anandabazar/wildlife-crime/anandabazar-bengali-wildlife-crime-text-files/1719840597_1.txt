বিদেশি সোনা উদ্ধার হল শিলিগুড়ি শহর থেকে। শুক্রবার কেন্দ্রীয় রাজস্ব গোয়েন্দা শাখার (ডিআরআই) আধিকারিকরা দার্জিলিং মোড় থেকে ওই সোনা আটক করেন। ওই ঘটনায় দু’জনকে গ্রেফতার করা হয়েছে। বাজেয়াপ্ত করা হয়েছে একটি ট্রাক। তদন্তকারীরা জানাচ্ছেন, ভুটান থেকে জয়গাঁ সীমান্ত হয়ে ওই সোনা আনা হচ্ছিল। তল্লাশির সময় কোনও বৈধ নথি না মেলায় গ্রেফতার করা হয় দু’জনকে। ধৃতদের নাম শ্যাম বেওয়া এবং বিকি। বিকি শ্যামের ছেলে। তারা ট্রাক চালিয়ে আসছিলেন। ডিআরআই আধিকারিকরা জানাচ্ছেন, এক কেজি ওজনের পাঁচটি সোনার বাট উদ্ধার হয়েছে। বাজারে যার মূল্য প্রায় দু’কোটি টাকা। ডিআরআইয়ের আইনজীবী ত্রিদিব সাহা বলেন, ‘‘ধৃতদের কোমরে একটি বিশেষ বেল্ট ছিল। তার মধ্যে করে সোনার বাটগুলি আনা হচ্ছিল। সেগুলি বিদেশি বলেই প্রাথমিক ভাবে জানা গিয়েছে।’’ শনিবার ধৃতদের শিলিগুড়ি আদালতে তোলা হলে তাদের দু’দিনের জেল হেফাজতের নির্দেশ দেন বিচারক।