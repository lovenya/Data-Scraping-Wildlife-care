স্ত্রীকে খুন করার অভিযোগে ছত্তীসগঢ়ে গ্রেফতার স্বামী। রাতের খাবার দিতে আপত্তি করায় কুড়ুল দিয়ে কোপ মারেন স্বামী। ঘটনাস্থলেই মৃত্যু হয় স্ত্রীর। ছত্তীসগঢ়ের কোরবার বাসিন্দা ৩৮ বছরের যোগেন্দ্র শ্রীবাস। সোমবার রাতে বাড়িতে ৩২ বছরের স্ত্রী মনজিতার সঙ্গে খাবার দেওয়া নিয়ে গোলমালে জড়িয়ে পড়েছিলেন। রাগের মাথায় কুড়ুল বার করে একের পর এক কোপ মারতে থাকেন মনজিতাকে। রক্তাক্ত অবস্থায় পড়ে যান মনজিতা। সেখানেই তাঁর মৃত্যু হয়। যোগেন্দ্র, মনজিতার দুই সন্তানের চিৎকারে পড়শিরা এসে দেখেন এই কাণ্ড। তার মধ্যেই যোগেন্দ্র নিজে পুলিশে ফোন করে খবর দেন। পুলিশ এসে মৃতদেহ উদ্ধার করে। গ্রেফতার করে পেশায় বেসরকারি হাসপাতালের কম্পাউন্ডার যোগেন্দ্রকে। পুলিশ সূত্রে খবর, যোগেন্দ্র ও মনজিতের মধ্যে ছোটখাটো ব্যাপারে নিত্যই ঝগড়া ঝামেলা লেগে থাকত। তা থেকেই যে এত বড় কাণ্ড ঘটে যাবে, ভাবতে পারেননি কেউ।