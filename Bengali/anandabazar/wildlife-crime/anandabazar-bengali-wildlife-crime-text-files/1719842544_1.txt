উত্তর ২৪ পরগনার বসিরহাট এবং মালদহের দুই নাবালিকা নিগ্রহের ঘটনায় রাজ্য সরকারের কাছ থেকে রিপোর্ট তলব করল কলকাতা হাই কোর্ট। বৃহস্পতিবার হাই কোর্টের প্রধান বিচারপতি প্রকাশ শ্রীবাস্তব এবং বিচারপতি রাজর্ষি ভরদ্বাজের ডিভিশন বেঞ্চ নির্দেশ দিয়েছে, আগামী সোমবার হলফনামা দিয়ে ওই দুই ঘটনায় তদন্তের অবস্থা এবং অগ্রগতি জানাতে হবে। নির্যাতিতাদের শারীরিক অবস্থা এখন কেমন, হলফনামায় জানাতে হবে তা-ও। নাবালিকা নির্যাতনের ঘটনা নিয়ে দু’টি জনস্বার্থ মামলা দায়ের করা হয়েছে। প্রথম মামলাটি করেন সুমিত্রা ভট্টাচার্য নিয়োগী নামে এক আইনজীবী। দ্বিতীয় মামলার আবেদনকারিণী হাই কোর্টের আট জন মহিলা আইনজীবী। সুমিত্রাদেবীর আইনজীবীরা জানান, বসিরহাটের ঘটনার স্বচ্ছ ও নিরপেক্ষ তদন্ত হবে না বলেই তাঁদের আশঙ্কা। নির্যাতিতার সঙ্গে তার পরিবারকে দেখা করতে দেওয়া হচ্ছে না বলেও অভিযোগ করা হয়। কোর্টের নির্দেশ, চিকিৎসকদের অনুমতিক্রমে পরিবারের লোকজন দেখা করতে পারবেন। আর দ্বিতীয় মামলার আট আবেদনকারিণীর বক্তব্য, পশ্চিমবঙ্গে নারী নির্যাতন বাড়ছে। নাবালিকারাও ছাড় পাচ্ছে না। এই ঘটনাগুলিতে বিশেষ তদন্তকারী দল কিংবা সিবিআই তদন্তের আর্জি জানান তাঁরা। রাজ্যের অ্যাডভোকেট জেনারেল (এজি) সৌমেন্দ্রনাথ মুখোপাধ্যায় হাই কোর্টে দাবি করেন, উভয় ক্ষেত্রেই যথাযথ তদন্ত হচ্ছে। নির্যাতিতাদের শারীরিক অবস্থাও স্থিতিশীল। হাই কোর্ট নির্দেশ দিয়েছে, ওই দুই নির্যাতিতার জন্য হাসপাতালের বিশেষজ্ঞ চিকিৎসকদের নিয়ে মেডিক্যাল বোর্ড গঠন করতে হবে এবং যদি প্রয়োজন হয়, তা হলে বিশেষজ্ঞ চিকিৎসক আনতে হবে হাসপাতালের বাইরে থেকেও।