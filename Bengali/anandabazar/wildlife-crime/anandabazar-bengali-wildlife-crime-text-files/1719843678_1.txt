মদ্যপান করার সময় পানশালার কর্মীদের সঙ্গে বচসা শুরু হয়েছিল এক গ্রাহকের। অভিযোগ, সেখান থেকে বেরোতেই তাঁকে রাস্তায় ফেলে রড, লাঠি দিয়ে বেধড়ক মারধর করেন পানশালার ৭ থেকে ১০ জন কর্মী। রবিবার রাতে বেঙ্গালুরুর এই ঘটনায় প্রথমে অভিযোগ দায়ের করতে অস্বীকার করে বলেও পুলিশের বিরুদ্ধে অভিযোগ ওই গ্রাহকের। পরে অবশ্য ৫ জন কর্মীকে গ্রেফতার করেছে পুলিশ। সংবাদ সংস্থা সূত্রে খবর, বেঙ্গালুরুর মঞ্জুনাথ নগরের একটি পানশালায় পেরুমল নামে এক গ্রাহকের উপর মারধরের অভিযোগ উঠেছে কর্মীদের বিরুদ্ধে। পুলিশের কাছে পেরুমলের অভিযোগ, রবিবার রাতে পানশালার কাউন্টারের সামনে দাঁড়িয়ে মদ্যপান করছিলেন তিনি। সে সময় তাঁকে সেখান থেকে সরে যেতে বলেন পানশালার কর্মীরা। এ নিয়ে তাঁর সঙ্গে ঝামেলা শুরু হয়। তখনকার মতো দু’পক্ষের তর্কাতর্কি মিটে গেলেও পানশালা থেকে বেরোতেই তাঁর উপর ঝাঁপিয়ে পড়েন ৭-১০ জন কর্মী। সংবাদমাধ্যমে প্রকাশিত সিসি ফুটেজে দেখা গিয়েছে, রাস্তায় পড়ে রয়েছেন এক জন। তাঁকে ঘিরে ধরে জনা কয়েক লোক বেধড়ক মারধর করছেন। যদিও এই ভিডিয়োর সত্যতা যাচাই করেনি আনন্দবাজার অনলাইন। মঞ্জুনাথ নগরের বাসিন্দা পেশায় দিনমজুর পেরুমলকে পরে স্থানীয় হাসপাতালে নিয়ে যান তাঁর এক বন্ধু। পেরুমলের দাবি, ওই কর্মীদের বিরুদ্ধে বাসবেশ্বরনগর থানায় অভিযোগ জানাতে গেলে প্রথমে বিশেষ পাত্তা দেয়নি পুলিশ। বরং একে পানশালার ‘নিয়মিত ঝামেলা’ বলে উড়িয়ে দিয়েছিল। তবে পরে অভিযুক্তদের বিরুদ্ধে এফআইআর করেন তাঁরা। এই ঘটনায় ৫ জনকে গ্রেফতার করা হয়েছে বলে জানিয়েছে পুলিশ।