টাকা খরচ করা নিয়ে স্ত্রীকে প্রশ্ন করেছিলেন যুবক। এই কারণে যুবকের হাত বেঁধে মারধর করলেন তাঁর স্ত্রী এবং শ্যালিকা। এমন অভিযোগই উঠেছে উত্তরপ্রদেশের কানপুর দেহাত এলাকায়। শুক্রবার এই ঘটনার কথা প্রকাশ্যে এসেছে। মারধরের ভিডিয়ো ভাইরাল হয়ে গিয়েছে সমাজমাধ্যমে। যদিও ভিডিয়োটির সত্যতা যাচাই করেনি আনন্দবাজার অনলাইন। পুলিশ সূত্রে খবর, শিবকুমার নামে আক্রান্ত ওই যুবক বারাণসীতে কুলফির দোকান চালান তাঁর ভাইয়ের সঙ্গে। প্রতি মাসে সংসারের খরচের জন্য স্ত্রীকে টাকা পাঠান তিনি। সম্প্রতি বারাণসী থেকে বাড়ি ফিরে ওই যুবক দেখেন যে, তাঁর স্ত্রী আট ক্যুইন্টাল গম বিক্রি করেছেন। গম বিক্রি কেন করলেন, তা নিয়ে স্ত্রীর কাছে জানতে চান ওই যুবক। পাশাপাশি তাঁর পাঠানো ৩২ হাজার টাকা কোথায়, সে নিয়েও প্রশ্ন করেন স্ত্রীকে। তার পরই যুবকের উপর চড়াও হন তাঁর স্ত্রী এবং শ্যালিকা। অভিযোগ, যুবকের হাত বেঁধে লাঠি দিয়ে তাঁকে মারধর করেন স্ত্রী এবং শ্যালিকা। পরে পুলিশের দ্বারস্থ হন যুবক। অভিযুক্তদের বিরুদ্ধে ভারতীয় দণ্ডবিধির ৩২৩, ৫০৪ ধারায় মামলা রুজু করা হয়েছে। এই প্রতিবেদন লেখা পর্যন্ত অভিযুক্তদের বিরুদ্ধে কোনও পদক্ষেপ করা হয়নি।