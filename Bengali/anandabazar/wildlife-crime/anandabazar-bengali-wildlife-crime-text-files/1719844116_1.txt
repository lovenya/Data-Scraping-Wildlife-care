হাতির দাঁত বিক্রি করতে গিয়ে হাতেনাতে ধরা পড়লেন এক যুবক। উদ্ধার করা হয়েছে হাতির দাঁত। ঘটনাটি ঘটেছে হায়দরাবাদের মালাকপেট এলাকার মহম্মদনগরে। পুলিশ সূত্রে খবর, বৃহস্পতিবার এক ব্যক্তির কাছে হাতির দাঁত বিক্রি করছিলেন ৪০ বছরের এক যুবক। সেই সময় তাঁকে পাকড়াও করে পুলিশের টাস্ক ফোর্স। ধৃত যুবকের নাম মহম্মদ রেহান ওরফে দীপক থাপা। তিনি নেপালের বাসিন্দা। তবে তিনি থাকেন রহমতনগর এলাকায়। তাঁর একটি দোকান রয়েছে। ওই যুবককে জেরা করে হাতির দাঁত নিয়ে তথ্য পেয়েছে পুলিশ। হাতির দাঁত পাচারের সঙ্গে ওই যুবক যুক্ত ছিলেন বলে জানতে পেরেছেন তদন্তকারীরা। জেরায় রেহান জানিয়েছেন যে, মুম্বইয়ে মির্জা সাকিব বাগ নামে এক পাচারকারীর সঙ্গে তাঁর যোগাযোগ ছিল। তাঁর কাছ থেকেই হাতির দাঁত কিনেছিলেন রেহান। কত টাকায় তিনি হাতির দাঁত কিনেছিলেন, তা অবশ্য জানা যায়নি। পুলিশ সূত্রে আরও জানা গিয়েছে, ওই হাতির দাঁত ১৫ লক্ষ টাকায় বিক্রি করতে চেয়েছিলেন রেহান। সেই সময়ই পুলিশের কাছে ধরা পড়েন তিনি।