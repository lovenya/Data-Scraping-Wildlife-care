এ যেন উলটপুরাণ! অভিযোগ দায়েরের পরে ব্যবস্থা নিতে দেরি করেছে পুলিশ, নাগরিকদের এমন অভিযোগ নতুন নয়। গত কয়েক সপ্তাহে অন্তত তিনটি ঘটনায় পুলিশি নিষ্ক্রিয়তার অভিযোগ উঠেছে। এর মধ্যেই রবিবার রাতে অভিযোগ পাওয়ার মাত্র পাঁচ মিনিটের মধ্যে এক অভিযুক্তকে গ্রেফতার করল পুলিশ। যৌন হেনস্থার ওই ঘটনায় দ্রুত পদক্ষেপের জন্য তদন্তকারীদের প্রশংসা করেছে লালবাজার। পুলিশ সূত্রের খবর, রবিবার রাত ৯টা নাগাদ লালবাজারের ১০০ ডায়ালে ফোন করেন বছর ছেচল্লিশের এক মহিলা। অভিযোগে তিনি জানান, নিউ আলিপুর থানা এলাকার এস এন রায় রোডের একটি বহুতলের সামনে দিয়ে যাওয়ার সময়ে তাঁকে কটূক্তি এবং যৌন হেনস্থা করেছেন এক নিরাপত্তারক্ষী। ফোন পাওয়ার পরেই লালবাজার থেকে ওই ঠিকানা দিয়ে যোগাযোগ করা হয় নিউ আলিপুর থানার সঙ্গে। লালবাজার জানিয়েছে, ঘটনাস্থল থেকে থানা কয়েক মিনিট দূরত্বের পথ। পুলিশের একটি দল অভিযোগকারিণীর সঙ্গে যোগাযোগ করে পাঁচ মিনিটের মধ্যে ঘটনাস্থলে পৌঁছে যায়। মহিলার দেওয়া বিবরণ অনুযায়ী ওই বহুতল থেকে আটক করা হয় অভিযুক্ত রক্ষীকে। প্রাথমিক জিজ্ঞাসাবাদ করার পরে পুলিশ তাকে গ্রেফতার করে। পুলিশ জানিয়েছে, ধৃতের নাম সুরেশ সিংহ। বছর ষাটের ওই রক্ষীর বিরুদ্ধে মামলা রুজু করেছে নিউ আলিপুর থানা। তদন্তকারীরা জানিয়েছেন, অভিযোগকারী মহিলা ওই বহুতলের কাছে থাকেন। বহুতলের সামনের রাস্তা দিয়েই যাতায়াত করেন তিনি। অভিযোগ, কয়েক দিন ধরে সুরেশ তাঁকে উদ্দেশ্য করে অশ্লীল মন্তব্য করছিল। রবিবার রাতে মহিলা ওই রাস্তা দিয়ে যাওয়ার সময়ে ফের কটূক্তি করে সে। এর পরেই অভিযোগকারিণী ১০০ ডায়ালে ফোন করে বিস্তারিত জানান। উল্লেখ্য, গত সপ্তাহেও লালবাজার ১০০ ডায়ালে ফোন পেয়েছিল। তাতে বলা হয়, চলন্ত বাসে এক মহিলার ছবি তোলা হয়েছে ও যৌন হেনস্থা করা হয়েছে। এর পরেই পুলিশ এন আর এস হাসপাতালের সামনে বাস থামিয়ে অভিযুক্ত মহম্মদ খানকে ধরে।