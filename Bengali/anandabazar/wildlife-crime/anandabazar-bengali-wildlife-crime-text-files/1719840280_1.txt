ঋণ পাইয়ে দেওয়ার নামে প্রতারণার অভিযোগে সোমবার রাতে এক যুবককে গ্রেফতার করল কাশীপুর থানার পুলিশ। ধৃতের নাম সন্দীপ ওরফে রাহুল দাস। তাঁর বাড়ি নিউ টাউনের হাতিয়াড়ায়। পুলিশ জানায়, কাশীপুরের বাসিন্দা আশা শ্রীবাস্তব নামে এক মহিলার একটি রাষ্ট্রায়ত্ত ব্যাঙ্কের বিটি রোড শাখায় অ্যাকাউন্ট রয়েছে। গত বছর জুলাই মাসে তাঁর বড় অঙ্কের টাকার প্রয়োজন হয়। তখন তিনি ওই ব্যাঙ্কে ঋণের আবেদন করেন। সেই সময়ে তাঁর সঙ্গে সন্দীপের আলাপ হয়। সন্দীপ জানান, তিনি বেসরকারি একটি প্রতিষ্ঠান থেকে আশাদেবীকে মোটা টাকা ঋণের ব্যবস্থা করে দেবেন। এ জন্য মহিলার প্যান কার্ড, ভোটার কার্ড, আধার কার্ডের ফটোকপি নিয়ে নেন ওই যুবক। পুলিশ জানায়, গত বছর অগস্টে আশা পাসবই ব্যাঙ্কে রিনিউ করতে গিয়ে জানতে পারেন, তাঁর অ্যাকাউন্ট থেকে অন্য অ্যাকাউন্টে দু’লক্ষ টাকা পাঠানো হয়েছে। এর পরেই সন্দীপের সঙ্গে যোগাযোগ করেন মহিলা। অভিযোগ, সন্দীপ তাঁকে জানান, ঋণ পাওয়ার শর্ত হিসেবে ওই টাকা আগাম কেটে নেওয়া হয়েছে। তিনি ওই টাকা ফেরত পেয়ে যাবেন। কিন্তু মহিলা ঋণ পাননি। গত ডিসেম্বর মাসে কাশীপুর থানায় সন্দীপের বিরুদ্ধে প্রতারণার অভিযোগ দায়ের করেন আশা। তদন্তে নেমে পুলিশ জানতে পারে, আশার অ্যাকাউন্ট থেকে হাতিয়াড়ার বাসিন্দা রেখা দাসের অ্যাকাউন্টে দু’লক্ষ টাকা জমা হয়েছে। গত

শনিবার রেখাকে গ্রেফতার করা হয়। রেখাকে জেরা করেই সন্দীপের হদিস পায় পুলিশ। মঙ্গলবার অভিযুক্তকে শিয়ালদহ আদালতে হাজির করানো হয়। সরকারি কৌঁসুলি অরূপ চক্রবর্তী আদালতে জানান, অভিযুক্ত বড় প্রতারণা চক্রের সঙ্গে যুক্ত। তাঁকে পুলিশি হেফাজতে রেখে জেরা করে বাকিদের খোঁজ পেতে চান তদন্তকারীরা। বিচারক আবেদন মঞ্জুর করে অভিযুক্তকে ৬ অক্টোবর পর্যন্ত পুলিশি হেফাজতে রাখার নির্দেশ দেন।