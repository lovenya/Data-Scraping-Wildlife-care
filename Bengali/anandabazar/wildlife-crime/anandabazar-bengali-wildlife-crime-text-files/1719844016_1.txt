বহুমূল্য রক্তচন্দন কাঠ নিয়ে জাতীয় সড়ক দিয়ে যাওয়ার পথে পুলিশের জালে পড়লেন তামিলনাড়ুর এক পাচারকারী। মঙ্গলবার এমনই দাবি করেছেন অন্ধ্রপ্রদেশের তিরুপতির পুলিশকর্তারা। তাঁদের আরও দাবি, অভিযুক্তের কাছ থেকে বাজেয়াপ্ত হওয়া রক্তচন্দন কাঠের বাজারদর ১ কোটি টাকা। তিরুপতির পুলিশ সুপার পি পরমেশ্বর রেড্ডি সংবাদমাধ্যমে জানিয়েছেন, মঙ্গলবার পুত্তুর-চেন্নাই জাতীয় সড়কে ২৫টি রক্তচন্দন কাঠ-সহ ধরা পড়েন মারুধুপন্ডি ভেলাস্বামী নামে তামিলনাড়ুর এক পাচারকারী। জাতীয় সড়ক দিয়ে গাড়িতে করে যাওয়ার সময় সন্দেহ হয় সেখানে কর্তব্যরত তিরুপতি জেলার পুলিশ আধিকারিকদের। পুলিশের ব্যারিকেড এড়িয়ে এগোনোর চেষ্টা করলে ওই গাড়িটিকে আটক করা হয়। এর পর তল্লাশির পর ওই গাড়ি থেকে রক্তচন্দন কাঠ পাওয়া যায়। পাচারের উদ্দেশ্যে ওই রক্তচন্দন কাঠ নিয়ে যাওয়া হচ্ছিল বলে দাবি পুলিশের। আন্তর্জাতিক বাজারে এই কাঠের বিপুল চাহিদা রয়েছে। তবে এ দেশে রক্তচন্দন গাছ কাটা নিষিদ্ধ। ২০১৮ সালেএই গাছকে ‘প্রায় বিলুপ্ত’ শ্রেণির তালিকাভুক্ত করেছে আন্তর্জাতিক প্রকৃতি সংরক্ষণ সংঘ (আইইউসিএন)।