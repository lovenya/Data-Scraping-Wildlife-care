নতুন অ্যাকাউন্ট খুলতে ডাকঘরে যাওয়া এক মহিলা গ্ৰাহককে হেনস্থার অভিযোগ উঠল দুই আধিকারিকের বিরুদ্ধে। সোমবার বিকেলে ঘটনাটি ঘটেছে দেগঙ্গা থানার বেড়াচাঁপার দেবালয় ডাকঘরে। সোমবার রাতেই দেগঙ্গা থানায় অভিযোগ দায়ের করেন ওই গ্রাহক। মঙ্গলবার অভিযুক্ত দুই আধিকারিককে জিজ্ঞাসাবাদ করে দেগঙ্গা থানার পুলিশ। রাজ্যের বিভিন্ন জেলায় ডাকঘরের পরিষেবা নিয়ে বারবার অভিযোগ উঠেছে। দেবালয়ের ওই ডাকঘরে প্রায় ১৫ হাজার গ্ৰাহকেরও প্রতিনিয়ত সমস্যা হচ্ছে বলে অভিযোগ। অভিয়োগকারিণী স্বপ্না সাধু জানান, দু’মাস ধরে ওই ডাকঘরে অ্যাকাউন্ট খুলতে চেয়ে নথিপত্র জমা দিলেও কোনও কাজ হয়নি। অভিযোগ, প্রতি বারই ফিরে আসতে হয়েছে তাঁকে। সোমবার তিনি প্রতিবাদ করলে ওই দুই আধিকারিক তাঁর সঙ্গে খারাপ ব্যবহার করে তাড়িয়ে দেন বলে অভিযোগ। মঙ্গলবার ওই ডাকঘরে গেলে দেবাশিস ঘোষ নামে এক গ্রাহক অভিযোগ করেন, ‘‘আধিকারিক থেকে কর্মী, কেউ কাজ করতে চান না। সমস্যার কথা বললে উত্তরও দেন না।’’ অন্য এক গ্রাহক সঞ্জয় সাধুখাঁ বলেন, ‘‘টাকা তুলতে এলে অধিকাংশ দিন টাকা মেলে না। ইন্টারনেট পরিষেবাও প্রায়ই বন্ধ থাকে।’’ ওই মহিলা গ্রাহককে হেনস্থার অভিযোগ অস্বীকার করেছেন ওই দুই আধিকারিক। ওই ডাকঘরের পোস্টমাস্টার গৌতম মণ্ডল এ দিন বলেন, ‘‘ইন্টারনেট পরিষেবা অধিকাংশ সময় না থাকায় কাজকর্ম ব্যাহত হয়। জেনারেটরও বিকল হয়ে পড়ে রয়েছে।’’ তবে মহিলাকে হেনস্থার বিষয়টি গুরুত্ব দিয়ে দেখা হচ্ছে বলে জানান তিনি।