নিজের বাহিনীর সদস্যদের ‘পারফরম্যান্স’-এর উপর গুরুত্ব দিলেন নগরপাল অনুজ শর্মা। শুক্রবার কলকাতা পুলিশের বিভিন্ন পর্যায়ের আধিকারিকদের নিয়ে ক্রাইম কনফারেন্সে তিনি থানা বা গোয়েন্দা বিভাগ, সমস্ত জায়গাতেই কর্মীদের পারফরম্যান্স নজরে রাখা হবে বলে মন্তব্য করেন। সূত্রের খবর কলকাতা পুলিশের থানা সহ বিভিন্ন বিভাগে ‘তাজা রক্ত’ আনার কথাও বলেন তিনি। অর্থাৎ বাহিনীতে তরুণ অফিসারদের আরও গুরুত্বপূর্ণ দায়িত্ব দেওয়ার ইঙ্গিত দিয়েছেন নগরপাল এমনটাই মনে করছেন কলকাতা পুলিশের আধিকারিকদের একটা অংশ। পুলিশ সূত্রে খবর, আগের ক্রাইম কনফারেন্সের মতো এ দিনও তিনি পড়ে থাকা অজামিন যোগ্য গ্রেফতারি পরোয়ানা দ্রুত কার্যকর করার নির্দেশ দেন। পুলিশ সূত্রে খবর, এ দিন তিনি বন্দর, দক্ষিণ পশ্চিম এবং ইস্টার্ন সাবার্বান ডিভিশনের তিন ডেপুটি কমিশনারকেই সতর্ক করেন, পরোয়ানা কার্যকর করার ব্যপারে। কেবল নিচু তলার আধিকারিকরা নন, উঁচু পদে থাকা আধিকারিকদের পারফরম্যান্সও যে যাচাই করা হচ্ছে তার ইঙ্গিত দেন নগরপাল। সূত্রের খবর, এ দিন যুগ্ম কমিশনারদের নিয়ম করে তাঁদের এলাকার থানা পরিদর্শন থেকে শুরু করে বিভিন্ন মামলার তদন্ত কতটা এগোল তার তদারকি করার উপর গুরুত্ব দেন। এ নিয়ে তিনি এক যুগ্ম কমিশনারকে প্রশ্নও করেন, কেন তিনি একটি বৈঠকে অনুপস্থিত ছিলেন। সূত্রের খবর, এ দিন নগরপাল স্পষ্ট ইঙ্গিত দেন, যে সমস্ত আধিকারির দীর্ঘ দিন একই জায়গাতে পোস্টিং হয়ে রয়েছেন তাদের তালিকা তৈরি করে দ্রুত বদলি করা হবে। অন্য দিকে নাকা চেকিংয়ের ক্ষেত্রে একটু ঢিলেমি এসেছে বলে তিনি অভিযোগ করেন বলে পুলিশ সূত্রে খবর। নগরপাল নাকা চেকিংয়ের ক্ষেত্রে আরও সক্রিয় হওয়ার নির্দেশ দেন। আরও পড়ুন: মনুয়া-কাণ্ডের ছায়া ডায়মন্ড হারবারে, প্রেমিককে দিয়ে স্টেশন মাস্টারকে খুন করালেন স্ত্রী! আরও পড়ুন: মানবাধিকার সংগঠন অ্যামনেস্টি ইন্ডিয়ার দফতরে সিবিআই হানা