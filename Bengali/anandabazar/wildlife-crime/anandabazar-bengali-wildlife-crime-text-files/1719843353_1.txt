বিয়েবাড়ি থেকে ফেরার পথে এক দম্পতিকে খুনের অভিযোগ উঠল উত্তরপ্রদেশের লখিমপুর খেরি এলাকায়। গত বৃহস্পতিবার রাতে একটি গাছ থেকে এক প্রৌঢ়ের ঝুলন্ত দেহ উদ্ধার করা হয়। নীচে পড়েছিল তাঁর স্ত্রীর দেহ। তাঁদের দেহে একাধিক আঘাতের চিহ্ন রয়েছে। পুলিশ সূত্রে খবর, গত বৃহস্পতিবার রাতে স্ত্রী রমা দেবীকে নিয়ে বাইকে করে একটি বিয়েবাড়িতে গিয়েছিলেন ভগবতী প্রসাদ শুক্ল নামে ৫২ বছর বয়সি এক ব্যক্তি। অভিযোগ, বাড়ি ফেরার সময় তাঁদের কাছ থেকে মূল্যবান সামগ্রী লুট করেন দুষ্কৃতীরা। তার পরই তাঁদের খুন করা হয় বলে অভিযোগ। কান্নাপুর গ্রাম এলাকায় গাছ থেকে ওই ব্যক্তির ঝুলন্ত দেহ উদ্ধার করা হয়। নীচে পড়েছিল তাঁর স্ত্রীর দেহ। ঘটনাস্থল থেকে একটি লোহার রড উদ্ধার করেছে পুলিশ। শুক্রবার তাঁদের দেহের ময়নাতদন্ত করা হয়। এই ঘটনায় ভারতীয় দণ্ডবিধির ৩০২ ধারায় অজ্ঞাতপরিচয় ব্যক্তিদের বিরুদ্ধে এফআইআর দায়ের করা হয়েছে। নিহতদের পরিবারের সদস্যদের দাবি, সম্প্রতি ওই ব্যক্তি ব্যাঙ্ক থেকে নগদ ১৪ হাজার টাকা তুলেছিলেন। সেই টাকাও উধাও হয়ে গিয়েছে। এই ঘটনার তদন্ত শুরু করেছে পুলিশ। এই প্রতিবেদন লেখা পর্যন্ত কেউ গ্রেফতার হননি।