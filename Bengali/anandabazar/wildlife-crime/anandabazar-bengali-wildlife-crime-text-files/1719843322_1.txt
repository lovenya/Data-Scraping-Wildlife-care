১৭ বছরের এক কিশোরীকে গণধর্ষণের অভিযোগ উঠেছে। রবিবার বিহারের পূর্ব চম্পারণ জেলায় এই ঘটনা ঘটে। পুলিশ সূত্রের খবর, প্রতিবেশীর বাড়িতে টিভি দেখতে গিয়ে গণধর্ষণের শিকার হয়েছে ওই নাবালিকা বলে অভিযোগ। নাবালিকার পরিবারের তরফে রবিবার সকালে দু’জনের বিরুদ্ধে সংগ্রামপুর থানায় অভিযোগ দায়ের করা হয়েছে। পুলিশ সূত্রের খবর, ১ ডিসেম্বর প্রতিবেশীর বাড়িতে টিভি দেখতে গিয়েছিল ওই নাবালিকা। সেখানে দু’জন তাকে ধর্ষণ করেন বলে থানায় অভিযোগ দায়ের করেন নাবালিকার মা। পুলিশের তরফে জানানো হয়, সোমবার ম্যাজিস্ট্রেটের সামনে নাবালিকার বয়ান নেওয়া হবে। এমনকি, স্বাস্থ্যপরীক্ষাও করা হবে।’’ মেয়েটির মা জানিয়েছেন, ঘটনার পর প্রায় ১২ ঘণ্টা তাঁর মেয়ে অচেতন অবস্থায় ছিল। আর্থিক অবস্থা খারাপ থাকার কারণে স্বাস্থ্যপরীক্ষা করাতে গিয়ে সমস্যার সম্মুখীন হতে হয়েছে তাঁকে। রবিবার পকসো আইনের আওতায় ওই দু’জনের বিরুদ্ধে অভিযোগ দায়ের করা হয়েছে।