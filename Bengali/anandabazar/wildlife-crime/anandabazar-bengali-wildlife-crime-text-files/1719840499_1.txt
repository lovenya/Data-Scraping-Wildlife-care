হাওড়ার মাছ বাজারে ছোটন রাই নামে এক যুবকের খুনের ঘটনায় একাধিক ব্যক্তি জড়িত নয়। মাছ বাজারের একটি দোকানের সিসি ক্যামেরার ফুটেজ খতিয়ে দেখার পরে এ ব্যাপারে নিশ্চিত হয়েছেন তদন্তকারীরা। তাঁরা জানান, মূল অভিযুক্ত সুরেন্দ্র একাই ছোটনকে খুন করেছে। গত সোমবার সকালে হাওড়ার পাইকারি মাছ বাজারে একটি দোকানের ফ্রিজের ভিতর থেকে উদ্ধার হয়েছিল ছোটনের দেহ। তদন্তে নেমে সুরেন্দ্রকে গ্রেফতার করে পুলিশ। পুলিশের দাবি, সুরেন্দ্র অপরাধ কবুল করেছে। পুলিশ জানিয়েছে, যে দোকানে এই ঘটনা ঘটে, সেখানে কোনও সিসি ক্যামেরা নেই। রয়েছে পাশের দোকানে। সেই ক্যামেরার ফুটেজ পরীক্ষা করে দেখা গিয়েছে, ঘটনার রাতে ওই দোকানের পাশে সুরেন্দ্র ঘোরাঘুরি করছে। তদন্তে নেমে পুলিশ সুরেন্দ্রর কাকা রাজেন্দ্রকেও সন্দেহের তালিকায় রেখেছিল। তাঁকে আটক করে জিজ্ঞাসাবাদও করা হয়। কিন্তু নির্দিষ্ট কোনও প্রমাণ না পাওয়ায় তাঁকে ছেড়ে দেওয়া হয়। তবে সুরেন্দ্র ছোটনকে কী ভাবে খুন করেছে, তা এখনও পরিষ্কার হয়নি পুলিশের কাছে। কারণ, ময়না-তদন্তের প্রাথমিক রিপোর্ট থেকে পুলিশ জানতে পেরেছে, ছোটনের মৃত্যু হয়েছে মস্তিষ্কে রক্তক্ষরণের কারণে। তাঁর শরীরে তেমন কোনও আঘাতের চিহ্ন মেলেনি, যা থেকে তাঁর মৃত্যু হতে পারে। তাই প্রশ্ন উঠেছে, সুরেন্দ্র স্বাস্থ্যবান হলেও ছোটনের মতো পেটানো চেহারার এক যুবককে একা কী ভাবে কাবু করল সে? ডিসি (উত্তর) ওয়াই রঘুবংশী বলেন, ‘‘বারবার সিসিটিভি ফুটেজ পরীক্ষা করে জানা গিয়েছে, ওই রাতে সুরেন্দ্র একাই ছিল। বিহারের সম্পত্তি নিয়ে গোলমালের জেরে ছোটনকে একাই খুন করেছে সে।’’