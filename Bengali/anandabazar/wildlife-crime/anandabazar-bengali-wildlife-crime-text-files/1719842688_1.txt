অনলাইন প্রতারণার অভিযোগে এক যুবককে মুর্শিদাবাদ থেকে গ্রেফতার করেছে মালদহের সাইবার ক্রাইম বিভাগ। ধৃতের কাছ থেকে উদ্ধার হয়েছে আড়াই হাজারের বেশি সিম কার্ড। যা দেখে চোখ কপালে উঠেছে তদন্তকারীদের। অনলাইন প্রতারণা চক্রগুলি ছাড়াও অন্য কোথাও ওই  যুবক সিম কার্ড সরবরাহ করত কি না, তা খতিয়ে দেখা হচ্ছে।

পুলিশ সূত্রে জানা গিয়েছে, আবদুল আলিম নামে ওই যুবক মুর্শিদাবাদের সাগরদিঘির বাসিন্দা। পুলিশ গত ২৩ মে তাকে গ্রেফতার করেছে। মঙ্গলবার সাংবাদিক বৈঠক করে গ্রেফতারের কথা জানিয়েছে মালদহ পুলিশ। তদন্তকারীদের দাবি, ধৃতের বাড়ি থেকে ২ হাজার ২৫৫ টি চালু সিম কার্ড উদ্ধার করা হয়েছে। সবগুলিই প্রিপেড সিম কার্ড। কী ভাবে ওই সিম কার্ড আলিম জোগাড় তা জানার চেষ্টা করছেন তদন্তকারীরা। মালদহের অতিরিক্ত পুলিশ সুপার শাহ অমিত কুমার জানিয়েছেন, গত ৭ ফেব্রুয়ারি দায়ের হওয়া একটি অভিযোগের ভিত্তিতে তদন্ত শুরু হয়েছিল। তিনি বলেন, ‘‘মালদহের ইংরেজবাজারের বাসিন্দা অর্ঘ্য রায়চৌধুরী নামে এক ব্যক্তি অনলাইনে ৩ লক্ষ ৭৮ হাজার টাকার প্রতারণার অভিযোগ দায়ের করেন। সেই অভিযোগের তদন্তে আলিমের নাম উঠে আসে। এর পর তাকে গ্রেফতার করা হয় গত ২৩ মে। উদ্ধার করা হয় ওই বিপুল সংখ্যক সিম কার্ডও।’’ সাধারণত, এক ব্যক্তি ৩টির বেশি প্রিপেড সিম কার্ড ব্যবহার করতে পারেন না। সে ক্ষেত্রে আলিম কী ভাবে আড়াই হাজারের বেশি সিম কার্ড জোগাড় করল সেই প্রশ্নের উত্তর খুঁজছেন তদন্তকারীরা। প্রাথমিক ভাবে মনে করা হচ্ছে, ভুয়ো নথি দেখিয়ে ওই সিম কার্ড তুলেছেন ধৃত। তার সঙ্গে কোনও সিম কার্ড ডিস্ট্রিবিউটরের যোগাযোগ আছে কি না তা খতিয়ে দেখা হচ্ছে। পাশাপাশি, অনলাইন প্রতারণা চক্র ছাড়াও অন্য কোথাও আলিম সিম কার্ড সরবরাহ করত কি না, তাও খতিয়ে দেখা হচ্ছে।