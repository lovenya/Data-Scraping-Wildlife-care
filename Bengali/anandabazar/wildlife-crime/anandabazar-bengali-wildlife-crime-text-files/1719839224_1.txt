তৃণমূল পরিচালিত আরামবাগ পুরসভা এবং দলের স্থানীয় নেতৃত্বের মদতে জেলা পরিষদের জায়গা দখল করে গুদাম ঘর তৈরির অভিযোগ উঠল এক ব্যবসায়ীর বিরুদ্ধে। আরামবাগের ১৬ নম্বর ওয়ার্ডের চাঁদুর মৌজায় পুরনো ইউনিয়ন বোর্ডের রাস্তা সংলগ্ন এই জবরদখল নিয়ে পুরসভার বিরুদ্ধে দুর্নীতিতে প্রশ্রয় দেওয়ার অভিযোগ তুলেছেন স্থানীয় বাসিন্দারা। বাসিন্দাদের অভিযোগ, খাস বা অন্য কোনও সরকারি দফতরের পরিত্যক্ত জায়গার অভাবে গৃহহীন অনেকেই সরকারি বিভিন্ন প্রকল্পের ঘর পাচ্ছে না। অথচ তৃণমূল নেতাদের মদতে স্থানীয় শেখ সাহেব নামে ওই ব্যবসায়ী জমি দখল করে নিচ্ছেন। জেলা পরিষদ সূত্রে জানা গিয়েছে, সরকারি যে কোন সংস্থা বা দফতরের জায়গা পেতে হলে লিজ নিতে হয়।  জেলা পরিষদের সভাপধিপতি মেহবুব রহমান বলেন, “স্থানীয় পুলিশ এবং প্রশাসনকে বিষয়টা দেখতে বলেছি। যথাযথ কাগজ না থাকলে আইনগত পদক্ষেপও নেওয়া হবে।” আরামবাগ ব্লক ভূমি ও ভূমি সংস্কার আধিকারিক জয়ন্ত ভড় বলেন, “তদন্ত শুরু হয়েছে। কাগজপত্র খতিয়ে দেখে আইনগত ব্যবস্থা নেওয়া হবে।” ব্যবসায়ী শেখ সাহেবের দাবি, “এটা কোন দফতরের জায়গা তার হদিশ নেই। ফলে ওই জায়গা  অনেকেই দখল করছে। আমিও নিজের রুটি-রুজির চেষ্টা করছি।” দিল্লি দখলের লড়াই, লোকসভা নির্বাচন ২০১৯ যাঁর বিরুদ্ধে মদত দেওয়ার সরাসরি অভিযোগ, সংশ্লিষ্ট ১৬ নম্বর ওয়ার্ডর তৃণমূল সভাপতি শেখ আজিজুল ইসলামের বক্তব্য, “সরকারি পরিত্যক্ত জায়গায় এরকম অনেকেই গুমটি করে। কে কী করছে খোঁজ রাখিনি। তবে বছর খানেক আগে যুব কল্যাণ দফতর থেকে তাঁর একটা ঋণের ব্যবস্থা করে দিয়েছিলান। কারুর অনুমতি ছাড়াই তিনি ব্যক্তিগত উদ্যোগে নির্মাণ কাজ চালাচ্ছেন।” অভিযোগ উড়িয়ে পুরসভার চেয়ারম্যান স্বপন নন্দী বলেছেন, “আমাদের নজরে আসতেই ওই নির্মাণ বন্ধ করতে বলা হয়েছে।”