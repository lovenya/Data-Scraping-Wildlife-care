ভরা বাজারে ব্লেড চালিয়ে রক্তাক্ত করা হল এক তরুণীকে। রক্তাক্ত অবস্থায় তাঁকে হাসপাতালে ভর্তি করানো হলে তাঁর সারা মুখে মোট ১১৮টি সেলাই করেছেন চিকিৎসক। শনিবার চাঞ্চল্যকর এই ঘটনাটি ঘটেছে মধ্যপ্রদেশের ভোপালের টিটি নগর এলাকায়। দুষ্কৃতীদের খোঁজে তল্লাশি চালাচ্ছে পুলিশ। শনিবার স্বামীর সঙ্গে বাজারে গিয়েছিলেন ওই তরুণী। তাঁকে একটি জায়গায় দাঁড় করিয়ে দোকানে জল আনতে গিয়েছিলেন স্বামী। সে সময় কয়েক জন দুষ্কৃতী ঘিরে ধরেন মহিলাকে। উত্ত্যক্ত করতে থাকেন তাঁকে। রাগে এক ইভটিজারকে চড় কষান ওই মহিলা। তত ক্ষণে লোকজন জড়ো হয়ে যায়। তরুণীর স্বামীও সেখানে এসে পড়লে পালিয়ে যান দুষ্কৃতীরা।অভিযোগ, এর পর স্বামীর সঙ্গে মোটর বাইকে চেপে বাড়ি যাওয়ার সময় আবার তাঁদের পিছু নেন ওই দুষ্কৃতীরা। চলন্ত বাইকের কাছে এসে মহিলার মুখে এলোপাথাড়ি ব্লেড চালাতে শুরু করেন এক দুষ্কৃতী। ব্লেডের আঘাতে মহিলার কপাল, চোখের উপরের অংশ, গাল ছিঁড়ে যায়। মহিলার স্বামী কিছু বুঝে ওঠার আগেই চম্পট দেয় দুষ্কৃতীরা। এর পর রক্তাক্ত অবস্থায় ওই তরুণীকে হাসপাতালে নিয়ে গেলে তাঁর সারা মুখে ১১৮টি সেলাই করেন চিকিৎসক। জানা গিয়েছে, ওই তরুণী পেশায় এক জন স্বাস্থ্যকর্মী। তাঁর অভিযোগের ভিত্তিতে অজ্ঞাতপরিচয়দের বিরুদ্ধে ভারতীয় দণ্ডবিধির ৩২৪ ধারায় মামলা দায়ের করেছে পুলিশ। ডিসিপি সাই কৃষ্ণ জানান, এখনও কোনও দুষ্কৃতীকে ধরা যায়নি। তবে অপরাধীদের খুঁজে বের করা হবেই। সবচেয়ে আগে সব খবর, ঠিক খবর, প্রতি মুহূর্তে। ফলো করুন আমাদের Google News, Twitter এবং Instagram পেজ।