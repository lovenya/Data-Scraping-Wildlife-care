স্ত্রী-কন্যার গলা
কেটে খুন করে আত্মঘাতী হলেন প্রাক্তন এক সেনাকর্মী। পুলিশ জানিয়েছে, মৃতের নাম গৌতম বন্দ্যোপাধ্যায় (৪৮)। শুক্রবার উত্তর ২৪
পরগনার মধ্যমগ্রাম স্টেশনের কাছে তাঁর দেহ উদ্ধার হয়েছে। দমদম পুরসভার ১০ নম্বর ওয়ার্ডে গৌতমের বাড়ি। শুক্রবার সেই বাড়ি থেকে গৌতমের স্ত্রী দেবিকা বন্দ্যোপাধ্যায় এবং মেয়ে দিশা বন্দ্যোপাধ্যায়ের রক্তাক্ত দেহও উদ্ধার করেছে পুলিশ। প্রাথমিক তদন্তে পুলিশের অনুমান, স্ত্রী-মেয়েকে খুন করে আত্মঘাতী হয়েছেন গৌতম। স্থানীয়দের একাংশের দাবি, বেশ কিছু দিন ধরেই মানসিক সমস্যায় ভুগছিলেন গৌতম। অন্য দিকে পুলিশ জানিয়েছে, প্রাথমিক তদন্তে তারা জানতে পেরেছে, গৌতম
ধারালো অস্ত্র দিয়ে দেবিকা (৪৪) এবং দিশা (১৯)-র
গলা কেটে খুন করেছেন। পরে তিনি মধ্যমগ্রাম স্টেশনের কাছে গিয়ে ট্রেনের সামনে ঝাঁপ দেন। শুক্রবার দুপুরে তাঁর ছিন্নভিন্ন দেহ উদ্ধার করেছে রেলপুলিশ (জিআরপি)। তবে কী কারণে এই খুন এবং আত্মহত্যা, তা নিয়ে কোনও মন্তব্য করতে চায়নি পুলিশ। এক পুলিশ কর্তার কথায়, ‘‘তদন্ত চলছে। এখনই এ সব নিয়ে কিছু বলা সম্ভব নয়।’’