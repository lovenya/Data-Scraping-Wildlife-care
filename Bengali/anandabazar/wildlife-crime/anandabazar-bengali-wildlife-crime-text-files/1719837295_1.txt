দিব্যি পাঁচ স্ত্রীকে নিয়ে আলাদা আলাদা সংসার পেতেছিলেন তিনি। কাক-পক্ষীতেও টের পায়নি। কিন্তু, ষষ্ঠ বিয়ে সারতে গিয়েই বাধল বিপত্তি। বছর বত্রিশের ওই যুবককে হাতেনাতে ধরে ফেলল পুলিশ। সংবাদ সংস্থা পিটিআই জানিয়েছে, মেয়ের বিয়ের জন্য পাত্র খুঁজছিল মুম্বইয়ের ঠাণের মুমব্রার এক পরিবার। খবর পেয়ে সেই পরিবারের সঙ্গে দেখা করেন অভিযুক্ত যুবক। মেয়ের পরিবারকে যুবক জানান যে তিনি একটি নামজাদা কোম্পানিতে চাকরি করেন। এর পাশাপাশি তাঁর নিজের একটি ট্রাভেল এজেন্সিও রয়েছে। সব জেনে শুনে পাত্রকে পছন্দও হয়ে যায় মেয়ের পরিবারের। গত ডিসেম্বরেই এই যুবকের সঙ্গে বাড়ির মেয়ের বাগদান পর্ব সেরে ফেলেন তাঁরা। কিন্তু আর্থিক কিছু সমস্যার কারণে বিয়ের তারিখ পিছিয়ে দিয়েছিলেন মেয়ের বাড়ির লোকেরা। আরও পড়ুন: ধর্ষকের সঙ্গেই মেয়ের বিয়ে দিলেন ধর্ষিতার বাবা-মা ইতিমধ্যে এক ব্যক্তি ফোন করে মেয়ের পরিবারের কাছে যুবকের আসল পরিচয় ফাঁস করে দেন। গত ২২ জুলাই চার মহিলা নিজেদের ওই যুবকের স্ত্রী বলে দাবি করেন। ব্যস, এর পরই ওই যুবকের বিরুদ্ধে ঠাণে থানায় লিখিত অভিযোগ দায়ের করেন মেয়ের পরিবারের লোকজন। সেই অভিযোগের ভিত্তিতে ওই দিনই যুবককে আটক করা হয়। রবিবার ঠাণে পুলিশ সূত্রে জানানো হয়, ধৃত যুবক ও তাঁর মায়ের বিরুদ্ধে ভারতীয় দণ্ডবিধির ৪২০ (প্রতারণা) ও ৩৪ (ইচ্ছাকৃত ক্ষতি) নম্বর ধারায় মামলা দায়ের করা হয়েছে। কী ভাবে এত দিন পাঁচ স্ত্রী নিয়ে সংসার করছিলেন তিনি অভিযুক্ত যুবক, তা-ও তদন্ত করে দেখছে পুলিশ।