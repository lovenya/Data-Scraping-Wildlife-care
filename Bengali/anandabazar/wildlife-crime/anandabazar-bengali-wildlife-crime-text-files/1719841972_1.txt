মেয়েকে অপহরণ করেছে এক আত্মীয়। তাকে ফিরে পেতে বার বার ছুটে গিয়েছিলেন পুলিশের কাছে। কোনও সুরাহা হয়নি। মেয়েকে খুঁজে পেতে মরিয়া মা শেষমেশ পুলিশের গাড়ির তেল কিনে দিয়েছেন ১৫ হাজার টাকা খরচ করে। এমনই অভিযোগ উঠেছে উত্তরপ্রদেশের কানপুরে। ঠিক ভাবে হাঁটতে পারেন না গুড়িয়া। ক্রাচে ভর দিয়ে চলাফেরা করতে হয় তাঁকে। কানপুর পুলিশ কমিশনারের দফতরে সোমবার এসেছিলেন অভিযোগ দায়ের করতে। তাঁরই মেয়েকে এক আত্মীয় অপহরণ করেছে বলে অভিযোগ। গুড়িয়ার দাবি, তিনি মেয়ের অপহরণের বিষয়টি স্থানীয় থানায় জানান। কিন্তু পুলিশ অভিযোগ না নিয়ে তাঁকে থানা থেকে তাড়িয়ে দেয়। মেয়েকে ফিরে পেতে মরিয়া মা তার পরেও চুপ থাকেননি। আবারও গিয়েছেন থানায়। তাঁর অভিযোগ, পুলিশ কখনও বলেছে ‘বিষয়টা দেখছি’, কখনও আবার জাত তুলে গালাগালি করেছে। আবার কখনও মেয়ের চরিত্র নিয়েও কটু কথা শুনতে হয়েছে তাঁকে। এর পরই গুড়িয়া যোগ করেন, “বার বার থানায় গিয়েও যখন লাভ হয়নি, শেষমেশ মেয়েকে খুঁজে দেওয়ার জন্য পুলিশকে ১০-১৫ হাজার টাকার গাড়ির তেল ভরে দিয়েছি।” তিনি আরও বলেন, “এক আত্মীয়ের কাছ থেকে টাকা ধার করে সেই তেল কিনে দিতে হয়েছে।” পুলিশ কমিশনারকেও বিষয়টা জানিয়েছেন গুড়িয়া। গুড়িয়ার বিষয়টি প্রকাশ্যে আসতে নড়েচড়ে বসে জেলা প্রশাসন। তড়িঘড়ি বিষয়টি নিয়ে তদন্তের নির্দেশ দেওয়া হয় পুলিশকে। এই ঘটনায় পুলিশের কোনও গাফিলতি থাকলে সে বিষয়েও তদন্তের নির্দেশ দেওয়া হয়েছে। কানপুরের এক শীর্ষ পুলিশ আধিকারিক ব্রজেশ কুমার শ্রীবাস্তব জানিয়েছেন, থানার দায়িত্বে থাকা পুলিশ আধিকারিককে এই মামলার দ্রুত তদন্তের নির্দেশ দেওয়া হয়েছে। কারও গাফিলতি থাকলে তাঁর বিরুদ্ধে যথাযথ ব্যবস্থা নেওয়া হবে। তিনি আরও জানান, অভিযুক্তের খোঁজে জোর তল্লাশি চালানো হচ্ছে।