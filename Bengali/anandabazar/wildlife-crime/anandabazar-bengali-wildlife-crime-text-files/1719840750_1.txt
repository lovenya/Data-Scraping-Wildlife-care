পুলিশি হেফাজতে থাকা অবস্থায় অল ইন্ডিয়া মজলিশে ইত্তেহাদুল মুসলিমিন (এআইএমএআইএম)-এর রাজ্য নেতা জামিরুল হাসানের বিরুদ্ধে জামিন অযোগ্য ধারায় নতুন মামলা রুজু করল কলকাতা পুলিশ। বেআইনি কারখানা চালানোর অভিযোগ এনে জামিরুল এবং তাঁর ছেলের বিরুদ্ধে মামলা শুরু করল তিলজলা থানার পুলিশ। গত শুক্রবার পার্ক সার্কাসে সংশোধিত নাগরিকত্ব আইনের প্রতিবাদে একটি জমায়েত চলাকালীন পুলিশকে ধাক্কাধাক্কি করার অভিযোগে জামিন অযোগ্য মামলায় তাঁকে সোমবার গ্রেফতার করে পুলিশ। জামিরুল এবং ওই সংগঠনের আর এক নেতা মুর্শিদ আহমেদ ইতোমধ্যেই পুলিশি হেফাজতে রয়েছেন। পুলিশ সূত্রে খবর, নতুন মামলাতেও জামিরুলকে পুলিশ নিজেদের হেফাজতে নিতে পারে। পুলিশের দাবি, বেআইনি জমায়েত সংক্রান্ত মামলায় যে দিন পুলিশ জামিরুলকে গ্রেফতার করে সে দিন সকালেই তিলজলার সিএন রায় রোডে তাঁদের চামড়ার কারখানায় হানা দেন তদন্তকারীরা। ওই কারখানার বৈধ নথি আছে কি না, পুলিশ জানতে চায়। অভিযোগ, সেই সময় জামিরুল ও তাঁর ছেলে দানিশ পুলিশের কাজে বাধা দেন। ধাক্কাধাক্কি করা হয় পুলিশ কর্মীদের সঙ্গে। ওই সময়ে পুলিশ  কারখানার এক কর্মী আজিজুল হককে আটক করে। পুলিশের দাবি, ঘটনাস্থল থেকে ওই সময়ে পালিয়ে যান জামিরুল ও দানিশ। আরও পড়ুন: মুসলিম নন বলে নিশ্চিন্ত! মূর্খের স্বর্গে আছেন, পোস্ট সৌরভ-কন্যা সানার পরে বড় পুলিশ বাহিনী কারখানায় তল্লাশি চালিয়ে প্রচুর পরিমাণে কাঁচা চামড়া, রাসায়নিক সামগ্রী বাজেয়াপ্ত করে। পুলিশের দাবি, গোটা তল্লাশির ভিডিওগ্রাফি করে রাখা হয়েছে। তাদের আরও দাবি, ওই কারখানা থেকে এলাকায় প্রবল দূষণ ছড়াচ্ছে। দূষণ নিয়ন্ত্রণের জন্য ওই চত্বরের বেআইনি কারখানাগুলোর বিরুদ্ধে নিয়মিত অভিযান চালানো হচ্ছে। আরও পড়ুন: মুর্শিদাবাদে ঘেরাও বিজয়বর্গীয়, বাতিল কর্মসূচি, ফোন করলেন অমিতকে যদিও আসাউদ্দিন ওয়াইসির এমআইএমের এ রাজ্যের দায়িত্বে থাকা নেতৃত্বের দাবি, রাজ্য জুড়ে মমতা বন্দ্যোপাধ্যায়ের সরকার এমআইএমের নেতা-কর্মীদের গ্রেফতার করছে। ওই দলের এক কর্মী বলেন, ‘‘বর্ধমান, মালদহ এবং দক্ষিণ ২৪ পরগনা থেকে একের পর এক নেতা-কর্মীকে মিথ্যা মামলায় গ্রেফতার করছে পুলিশ।’’ রাজনৈতিক চক্রান্ত বলেও অভিযোগ তুলছে তারা। ওই কর্মীর দাবি, রাজ্যে সংশোধিত নাগরিকত্ব আইন নিয়ে এমআইএম যাতে আন্দোলন না করতে পারে, সে জন্যই তাঁদের নেতা-কর্মীদের গ্রেফতার করা হচ্ছে। আরও পড়ুন: উত্তর-দক্ষিণবঙ্গের মধ্যে রেল যোগাযোগ স্বাভাবিকের পথে, দেখে নিন কোন কোন ট্রেন চালু হচ্ছে বুধবার এমআইএম-সহ আরও কয়েকটি সংগঠনের যৌথ মঞ্চের সিএএ বিরোধী জমায়েত হওয়ার কথা ছিল। এমআইএম-এর প্রথম সারির নেতারা গ্রেফতার হওয়ায় ওই অনুষ্ঠান বাতিল করা হয়েছে বলে জানান সংগঠনের অন্য নেতারা।