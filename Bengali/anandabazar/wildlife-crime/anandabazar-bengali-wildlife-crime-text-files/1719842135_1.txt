তুফানগঞ্জের কালজানি নদী থেকে ২৫ কেজি ওজনের একটি ডলফিন ধরে বিক্রি করে দেওয়ার অভিযোগ উঠল এক ব্যক্তির বিরুদ্ধে। ডলফিনটিকে ধরে সাড়ে ৬ হাজার টাকায় বিক্রি করেছিল অভিযুক্ত। পরে পুলিশ জানতে পেরে তাকে গ্রেফতার করে। তুফানগঞ্জ ১ নম্বর ব্লকের বালাভূত এলাকায় কালজানি নদী থেকে ওই ডলফিনটিকে ধরা হয়েছিল বলে বন দফতর সূত্রে খবর। তুফানগঞ্জ ১ নম্বর ব্লকের দক্ষিণ চিলাখানা চরপাড়া এলাকার বাসিন্দা আক্কাস আলি শেখ ওই ডলফিনটিকে ধরে ওই এলাকার বাসিন্দা সমীর শেখের কাছে সাড়ে ৬ হাজার টাকায় বিক্রি করে বলে অভিযোগ। আক্কাসকে পুলিশ গ্রেফতার করলেও পলাতক সমীর। কোচবিহার এক নম্বরের বনাধিকারিক সঞ্জয় সরকার বলেন, ‘‘শুক্রবার বিকেল ৫টা নাগাদ গোপন সূত্রে খবর পেয়ে পুলিশ প্রশাসনের সহযোগিতা নিয়ে আক্কাসের বাড়িতে অভিযান চালানো হয়। বাড়ি থেকে একটি জাল উদ্ধার হয়। তারপরেই আক্কাসকে কে গ্রেফতার করা হয়। সে জানায়, সাড়ে  ৬ হাজার টাকার বিনিময়ে বিক্রি করে দিয়েছে ডলফিনটি।’’ সমীরের বাড়িতে পুলিশ নিয়ে অভিযান চালানো হলে সেখান থেকে চারটি টিনের পাত্রের মধ্যে চার টুকরো অবস্থায় ডলফিনটি উদ্ধার হয়।