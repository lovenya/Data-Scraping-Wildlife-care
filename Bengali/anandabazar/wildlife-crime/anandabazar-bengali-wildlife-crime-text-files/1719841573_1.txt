জোর করে, ভয় দেখিয়ে চাঁদা তোলার অভিযোগে এক ব্যক্তিকে গ্রেফতার করল পোস্তা থানার পুলিশ। ধৃতের নাম অভিজিৎ সিংহ। তাঁর বাড়ি পোস্তা থানা এলাকাতেই। পুলিশ সূত্রের খবর, ভিন্ রাজ্য থেকে পেঁয়াজ নিয়ে আসা এক ট্রাকচালকের কাছ থেকে জোর করে চাঁদা আদায় করেন অভিজিৎ। অভিযোগ, ওই চালকের গলায় ছুরি ঠেকিয়ে তিনি ২০০ টাকা চাঁদা তোলেন। এর পরেই ওই চালক পোস্তা থানায় অভিযোগ দায়ের করলে সোমবার বেলা সওয়া ১১টা নাগাদ এম জি রোড থেকে অভিজিৎকে গ্রেফতার করে পুলিশ। তবে জোর করে চাঁদা আদায়ের ঘটনায় তাঁর সঙ্গে আরও দু’জন জড়িত বলে পুলিশ জানিয়েছে। খোঁজ চলছে তাঁদেরও। পুলিশ সূত্রের খবর, গত কয়েক দিন ধরে পোস্তায় ভিন্ রাজ্য থেকে আসা ট্রাকচালকদের কাছ থেকে জোর করে চাঁদা আদায় করছিলেন অভিজিৎ ও তাঁর সঙ্গীরা। দিতে না চাইলে ভয় দেখাতেও ছাড়েননি তাঁরা। ধৃত ওই ব্যক্তিকে গ্রেফতারের পরে সোমবার আদালতে তোলা হয়। সরকারি কৌঁসুলি দীপনারায়ণ পাকড়াশি জানান, সোমবার গ্রেফতারের পরে অভিজিৎকে আদালতে তোলা হলে বিচারক ৩ সেপ্টেম্বর পর্যন্ত তাঁকে পুলিশি হেফাজতে রাখার নির্দেশ দিয়েছেন। বিশ্বকর্মা পুজো উপলক্ষেই অভিজিতেরা জোর করে চাঁদা তুলছিলেন বলে তদন্তে জেনেছে পুলিশ।