মালদহের পর এ বার আলিপুরদুয়ার। ফের সীমান্ত এলাকায় আটক করা হল এক চিনা নাগরিককে। ভারত-ভুটান সীমান্তের ভুটান গেটে ধরা পড়েছেন নিল ওয়াই লিন নামে ৫৮ বছরের এক চিনা মহিলা। পুলিশ প্রাথমিক তদন্তের পর জানিয়েছে, ওই মহিলা হংকংয়ের বাসিন্দা। এর আগে মালদহে চিনা নাগরিক হান চুনওয়েইকে গ্রেফতার করা হয়। সেই ঘটনার জল গড়িয়েছে অনেক দূর। বুধবার সন্ধ্যায় নিল ভুটানে যাওয়ার জন্য জয়গাঁর এসএসবি দফতরে আসেন। সেখান থেকে তাঁকে জয়গাঁ  অভিবাসন দফতরে কাগজপত্র যাচাইয়ের জন্য পাঠানো হয়। সেখানে দেখা যায় তাঁর পাসপোর্টের মেয়াদ ২০২৪ পর্যন্ত থাকলেও ভুটান যাওয়ার ভিসার মেয়াদ শেষ হয়েছে। সে কারণে রাতেই জয়গাঁ থেকে তাঁকে শিলিগুড়িতে ফরেনার্স রিজিওনাল রেজিস্ট্রেশন অফিসে তাঁর ভিসার মেয়াদ বৃদ্ধি করার জন্য পাঠানো হয়। জয়গাঁর ৫৩ নম্বর এসএসবি ব্যাটেলিয়ন সূত্রে জানা গিয়েছে, ওই মহিলা চলতি বছরের ৩ ফেব্রুয়ারি দিল্লিতে নামেন। সেখান থেকে বারাণসী পৌঁছে একটি ধর্ম প্রতিষ্ঠানে যোগশিক্ষা নিচ্ছিলেন। কিন্তু লকডাউনের কারণে তিনি ভারতে আটকে পড়েন। ২০ জুন তিনি রাজধানী এক্সপ্রেসে শিলিগুড়ি পৌঁছন। সেখানে একটি বেসরকারি হোটেলে ওঠেন তিনি। পরে সেখান থেকে ভুটান যাওয়ার জন্য বুধবার আলিপুরদুয়ার জেলার ভারত-ভুটান সীমান্তের জয়গাঁতে আসেন। অন্য একটি সূত্র থেকে জানা যাচ্ছে, ভুটানে তাঁর আত্মীয় রয়েছেন। এসএসবির ৫৩ নম্বর ব্যাটেলিয়নের তরফে কম্যান্ডার মনোহরলাল বলেন, ‘‘ওই মহিলাকে আমরা অভিবাসন দফতরের হাতে তুলে দিয়েছি। শুনেছি তাঁকে শিলিগুড়িতে ফরেনার্স রিজিওনাল রেজিস্ট্রেশন অফিসে নিয়ে যাওয়া হয়েছে।’’