বিয়ের জন্য ‘চাপ’ দিতে প্রাক্তন প্রেমিকার আপত্তিকর ছবি সমাজমাধ্যমে পোস্ট করার অভিযোগে এক যুবককে গ্রেফতার করা হল। ঘটনাটি দিল্লির সাকেত এলাকার। বৃহস্পতিবার এই ঘটনার কথা জানিয়েছে পুলিশ। শুধু ছবিই নয়, প্রাক্তন প্রেমিকা এবং তাঁর মায়ের ফোন নম্বর সমাজমাধ্যমে প্রকাশ করার অভিযোগও উঠেছে ওই যুবকের বিরুদ্ধে। অভিযুক্ত যুবকের নাম কুমার অবিনাশ। পুলিশ জানিয়েছে, গত ৬ জুন থানায় অভিযোগ দায়ের করেন তরুণী। তাঁর অভিযোগ, গত ১ জুন থেকে অচেনা বিভিন্ন নম্বর থেকে ফোন এবং মেসেজ পাচ্ছেন। পরে তরুণী দেখেন যে, ফেসবুক, ইনস্টাগ্রাম এবং অন্যান্য সমাজমাধ্যমে তাঁর ভুয়ো প্রোফাইল খোলা হয়েছে। ওই প্রোফাইলগুলিতে তাঁর আপত্তিকর ছবি এবং ভিডিয়ো পোস্ট করা হয়েছে বলে অভিযোগ। এই ঘটনার তদন্তে নেমে তরুণীর প্রাক্তন প্রেমিককে গ্রেফতার করা হয়েছে। পুলিশ সূত্রে খবর, তরুণী এবং ওই যুবক একই কলেজে পড়তেন। তাঁদের মধ্যে প্রেমের সম্পর্ক ছিল। কিন্তু পরিবার সম্মতি না দেওয়ায় যুবকের সঙ্গে সম্পর্ক শেষ করেন তরুণী। কিন্তু ওই তরুণীকেই বিয়ে করতে চেয়েছিলেন যুবক। তাই তরুণীর ছবি পোস্ট করে তাঁর উপর চাপ সৃষ্টি করতে চেয়েছিলেন অভিযুক্ত। যুবকের কাছ থেকে ১টি ল্যাপটপ এবং ২টি মোবাইল ফোন উদ্ধার করা হয়েছে।