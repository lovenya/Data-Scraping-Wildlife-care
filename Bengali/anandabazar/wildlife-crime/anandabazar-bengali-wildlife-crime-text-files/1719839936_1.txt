নাংলোইয়ের প্রাক্তন বিজেপি বিধায়ক মনোজ শৌকীনের বিরুদ্ধে ধর্ষণের অভিযোগ দায়ের করলেন তাঁর পুত্রবধূ। গত বছরের ৩১ ডিসেম্বর রাতে এই ঘটনা ঘটেছিল বলে জানিয়েছেন নির্যাতিতা। ধর্ষণের পাশাপাশি মনোজ তাঁকে আগ্নেয়াস্ত্র দেখিয়ে হুমকিও দিয়েছিল বলে এফআইআরে জানিয়েছেন বিধায়কের পুত্রবধূ। এফআইআরে নির্যাতিতা জানিয়েছেন, ৩১ ডিসেম্বর রাতে ভাই এবং স্বামীর সঙ্গে বাপের বাড়ি থেকে শ্বশুরবাড়ির উদ্দেশে রওনা দেন তিনি। পশ্চিম দিল্লির মীরা বাগ অঞ্চলে তাঁর শ্বশুরবাড়ি। তবে সেখানে না নিয়ে দিল্লির পশ্চিম বিহার অঞ্চলের এক হোটেলে তাঁকে নিয়ে তোলেন তাঁর স্বামী। বর্ষবরণের উৎসব শেষে তাঁরা মীরা বাগের বাড়িতে ফিরে আসেন। তবে তাঁর স্বামী বন্ধুদের সঙ্গে ফের বেরিয়ে যান। এর পরে তিনি ঘুমোতে ঘরে চলে যান। পরে মনোজ কথা বলার অজুহাতে রাত দেড়টা নাগাদ তাঁকে দরজা খুলতে বলে এবং ধর্ষণ করে বলে অভিযোগ।