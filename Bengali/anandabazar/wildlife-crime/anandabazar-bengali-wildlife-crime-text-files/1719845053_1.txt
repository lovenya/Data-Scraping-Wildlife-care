বিমানসেবিকার হাত ধরে টানাটানি করেছিলেন এক যাত্রী। ইন্ডিগোর বিমানের মধ্যে এই কাণ্ডে হইচই পড়ে গিয়েছে। গ্রেফতার করা হয়েছে ওই যাত্রীকে। অভিযোগ, মদ্যপ অবস্থায় ছিলেন ওই যাত্রী। বার বার বারণ করা সত্ত্বেও ওই যাত্রী এক বিমানসেবিকার হাত ধরে টানাটানি করছিলেন। জয়পুর-বেঙ্গালুরু ইন্ডিগোর বিমানের ঘটনা। সোমবার এই ঘটনার কথা প্রকাশ্যে এসেছে। পুলিশ সূত্রে খবর, ধৃত যাত্রী রণধীর সিংহ রাজস্থানের সিকারের বাসিন্দা। মদ্যপ অবস্থায় বিমানে উঠেছিলেন বলে তাঁর বিরুদ্ধে অভিযোগ উঠেছে। ওই যুবকের এ হেন আচরণ দেখেন অন্য এক যাত্রী। তিনিই বিমানের বাকি কর্মীদের বিষয়টি জানান। বেঙ্গালুরু বিমানবন্দরে বিমান অবতরণের পর ওই যাত্রীর বিরুদ্ধে অভিযোগ দায়ের করেন ক্রু সদস্যরা। রবিবার তাঁকে গ্রেফতার করা হয়েছে। ধৃতের বিরুদ্ধে ভারতীয় দণ্ডবিধির ৩৫৪এ ধারায় মামলা রুজু করা হয়েছে। বিমানের মধ্যে এমন ঘটনা নতুন নয়। এর আগেও অশালীন আচরণের অভিযোগে কয়েক জন যাত্রীকে পাকড়াও করা হয়েছে। চলতি মাসের শুরুতে ফ্র্যাঙ্কফুর্ট-বেঙ্গালুরু বিমানে এক মহিলা যাত্রীকে হেনস্থার অভিযোগে গ্রেফতার করা হয়েছিল এক প্রৌঢ়কে। তার আগে, গত সেপ্টেম্বর মাসে মুম্বই-গুয়াহাটি ইন্ডিগোর বিমানে হেনস্থার অভিযোগে পাকড়াও করা হয়েছিল আরও এক যুবককে।