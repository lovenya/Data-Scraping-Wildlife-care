জ্যাঠার বাড়িতে ভাইঝির ঝুলন্ত দেহ উদ্ধার ঘিরে চাঞ্চল্য বাঁশদ্রোণী এলাকায়। মৃতের নাম পিউ সাহা (১৩)। পরীক্ষার ফল খারাপ করায় ষষ্ঠ শ্রেণীর ছাত্রী পিউ সাহা মানসিক ভাবে ভেঙে পড়েছিল। তা নিয়ে বাড়িতেও বকাঝকা করা হয় বলে জানা গিয়েছে। এর পরই শনিবার সকালে তার ঝুলন্ত দেহ উদ্ধার হয় জেঠু পরিমলেন্দু সিংহরায়ের বাড়ি থেকে। পুলিশ সূত্রে খবর, রিজেন্ট পার্ক থানা এলাকার বাঁশদ্রোণীর কালীতলাপার্ক এলাকায় ঘটনাটি ঘটে। বছর তেরোর পিউ থাকত পরিমলেন্দু সিংহরায়ের বাড়িতে। তিনি সম্পর্কে পিউয়ের জ্যাঠা হন। তাঁর বাড়িতে থেকেই পড়াশোনা করত পিউ। কিন্তু পরীক্ষায় ভাল ফল করতে না পারায় তার বাবা তাকে বকাবকি করেন। তা সহ্য করতে না পেরেই আত্মহত্যার পথে বেছে নিয়েছে বলে প্রাথমিক ভাবে মনে করছে রিজেন্ট পার্ক থানার  পুলিশ। এ দিন সকাল ৮ টা নাগাদ গলায় শাল জড়ানো অবস্থায় ওই ছাত্রীর দেহ উদ্ধার হয়। পিউ দক্ষিণ কলকাতার একটি নামী স্কুলে পড়ত। প্রাথমিক ভাবে আত্মহত্যা মনে হলেও, এর নেপথ্যে অন্য কোনও কারণ রয়েছে কি না তাও খতিয়ে দেখা হচ্ছে। ওই ছাত্রী পরিমলেন্দু সিংহরায়ের বাড়িতে থেকে কেন পড়াশোনা করতেন তা-ও খতিয়ে দেখা হচ্ছে। এ বিষয়ে মৃতার বাবা বিজয় সাহা এবং পরিমলেন্দুবাবুকে জিজ্ঞাসাবাদ করা হচ্ছে বলে পুলিশ সূত্রে খবর।