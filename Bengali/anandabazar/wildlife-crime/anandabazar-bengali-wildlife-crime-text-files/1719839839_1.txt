নেমার দা সিলভা স্যান্টোস জুনিয়রের বিরুদ্ধে ধর্ষণের অভিযোগ এনেছিলেন দু’মাস আগে। ব্রাজিলীয় মডেল নাজিলা ত্রিনদাদের আনা সেই অভিযোগ সম্পূর্ণ অস্বীকার করেছেন প্যারিস সাঁ জারমাঁর তারকা ফুটবলার। তাঁর বক্তব্য ছিল, তিনি কারও ইচ্ছের বিরুদ্ধে কিছু করেননি। নাজিলা কিন্তু সে সবে দমছেন না। এক সাক্ষাৎকারে জানালেন, সুবিচারের জন্য তাঁর লড়াই চালিয়ে যাবেন। ছাব্বিশ বছরের এই মডেল বলেছেন, ‘‘আমার সঙ্গে যা হয়েছে, তা অন্য কারও সঙ্গে হলে সে-ও ভয় পেয়ে যেত। আমার সঙ্গে কেউ  একটা (নেমার) ঘনিষ্ঠ হতে চেয়েছিল। আমি তার সঙ্গে দেখা করতে যাই। কিন্তু সেই দেখা করার খুব করুণ একটা পরিণতি হয়েছিল। স্বভাবতই মারাত্মক হতাশ হয়ে পড়ি। আমার যাবতীয় প্রত্যাশা ভেঙে চুরমার হয়ে যায়। তার পরে আমার খারাপ অবস্থা কাজে লাগিয়ে আমাকে বোকা বানায় কিছু মানুষ। নানা সুবিধেও নেয়।’’ দীর্ঘ এই সাক্ষাৎকারে ‘গোটা ঘটনা’ নতুন করে বলেছেন নাজিলা। সঙ্গে জানিয়েছেন, সব কিছু জানাজানি হওয়ার পরে তাঁকে ছেড়ে চলে যান তাঁর প্রাক্তন স্বামী। নাজিলার এক পুত্রসন্তান আছে। তাকেও নিয়ে যান প্রাক্তন স্বামী। নাজিলা যোগ করেন, ‘‘এই অবস্থাতে এমন একজনকেও পাইনি, যে সাহায্যের হাত বাড়িয়েছে। এমনকি স্বাভাবিক জীবনে ফিরতে আমি মনোবিদের সাহায্যও নিচ্ছি।’’ নাজিলার দাবি, পরিবারেও তিনি আজ অবহেলিত ও অত্যাচারিত। বাধ্য হয়ে তা নিয়ে নেমারের সঙ্গেও কথা বলেন। কিন্তু ব্রাজিলীয় তারকা নাকি কোনও সমবেদনা দেখাননি। নাজিলার মন্তব্য, ‘‘আমার সব চেয়ে খারাপ লেগেছে এটা দেখে যে, পুলিশ বিভাগ সব রকম ভাবে ওকে দোষমুক্ত প্রমাণ করার চেষ্টা করছে। এটা কেন হবে? নেমার একজন বিখ্যাত ফুটবলার বলে? ওর সামাজিক পরিচিতির জন্য? ওর প্রচুর সম্পত্তি, টাকা রয়েছে বলে? এ সব দেখলে দমবন্ধ হয়ে যাচ্ছে।’’ নাজিলাকে প্রশ্ন করা হয়, তিনি কি নেমারের বিরুদ্ধে আনা অভিযোগ প্রত্যাহার করবেন? প্রত্যয়ী মডেলের প্রতিক্রিয়া, ‘‘কখনওই না। আমি শেষ দেখে ছাড়ব। মামলা বা অভিযোগ তোলার প্রশ্ন নেই। লোকে দেখছি আমাকেই ভুল ভাবছে। আমার ব্যক্তিগত ও পারিবারিক সম্পর্কগুলো নষ্ট হচ্ছে। এটা চলতে দিতে পারি না। আমার লড়াই চলবে। সবাইকে ভুল প্রমাণ করাই এই মুহূর্তে আমার একমাত্র লক্ষ্য।’’ এ দিকে, শনিবার ম্যাকাওয়ে প্রাক্-মরসুম প্রস্তুতি ম্যাচে নেমারহীন প্যারিস সাঁ জারমাঁ (পিএসজি) হেরে গেল ইন্টার মিলানের কাছে। ৪১ মিনিটে থিলোর কেহলের গোলে প্যারিসের ক্লাব এগিয়ে গেলেও ইন্টার গোল শোধ করে সংযুক্ত সময়ের শেষ সেকেন্ডে। গোল করেন ল্যামুয়েলি লোঙ্গো। খেলায় মীমাংসা হয় টাইব্রেকারে। ইটালির ক্লাব জেতে ৬-৫ গোলে। ইন্টারের কোচ এখন চেলসির প্রাক্তন ম্যানেজার আন্তোনিয়ো কন্তে। সামান্য কিছুদিন আগেই ইন্টার চিনে প্রস্তুতি ম্যাচ খেলেছিল জুভেন্তাসের সঙ্গে। সেই ম্যাচে কিন্তু ইন্টারই টাইব্রেকারে পরাজিত হয়।