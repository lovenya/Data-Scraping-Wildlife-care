বিজেপি নেতার দেহ উদ্ধার ঘিরে রহস্য ঘনাল উত্তরপ্রদেশে। শনিবার সকালে মিরাটের গোবিন্দপুরী এলাকায় তাঁর নিজের বাড়ি থেকে নিশান্ত গর্গ নামে স্থানীয় এক বিজেপি নেতার দেহ উদ্ধার করা হয়েছে। তাঁর বুকে গুলির আঘাত রয়েছে। কী কারণে মৃত্যু, তদন্ত শুরু করেছে পুলিশ। বিজেপি নেতা মুকেশ সিঙ্ঘল জানিয়েছেন, গত ৫ বছর ধরে সক্রিয় ছিলেন নিশান্ত। বিজেপি যুব মোর্চার আঞ্চলিক শাখার সোশ্যাল মিডিয়ার দায়িত্বে ছিলেন তিনি। নিশান্তের স্ত্রী সনিয়া দাবি করেছেন, শনিবার ভোরে তাঁর স্বামী আত্মহত্যা করেছেন। এ কথা জানিয়েছেন সিনিয়র পুলিশ সুপার রোহিত সিংহ। সনিয়া দাবি করেছেন, শুক্রবার রাতে তাঁর স্বামী অতিরিক্ত মদ্যপান করেছিলেন। তার পরে তাঁকে মারধরও করেন বলে স্বামীর বিরুদ্ধে অভিযোগ করেছেন সনিয়া। রাগে রাত ৩টে নাগাদ বাড়ি থেকে বেরিয়ে বাপের বাড়ি চলে যান বিজেপি নেতার স্ত্রী। সকাল সাড়ে ৬টা নাগাদ বাড়ি ফিরে বিজেপি নেতাকে রক্তাক্ত অবস্থায় দেখতে পান তাঁর স্ত্রী। খবর দেওয়া হয় পুলিশে। ঘটনাস্থলে গিয়ে বিজেপি নেতার দেহের পাশ থেকে কোনও পিস্তল পায়নি পুলিশ। এই ঘটনায় বিজেপি নেতার স্ত্রী সনিয়াকে জিজ্ঞাসাবাদ করে পুলিশ। সেই সময়ই আলমারি থেকে বিজেপি নেতার পিস্তল এবং মোবাইল বার করে পুলিশকে দেন সনিয়া। পুলিশ সূত্রে খবর, স্বামীকে মৃত অবস্থায় দেখে সনিয়াই পিস্তলটি আলমারিতে লুকিয়ে রেখেছিলেন। কী ভাবে ওই পিস্তলটি তাঁদের বাড়িতে এল, এই নিয়ে সদুত্তর দিতে পারেননি সনিয়া। একটা খালি মদের বোতল এবং একটি গ্লাস উদ্ধার করেছে পুলিশ।