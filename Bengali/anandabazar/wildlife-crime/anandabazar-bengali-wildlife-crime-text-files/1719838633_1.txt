ট্রেনের কামরা থেকে বারবার ওঠানামা করছিলেন এক যুবক। সঙ্গে ব্যাগ। তা দেখেই সন্দেহ হয় রেল পুলিশের। শুরু হয় জিজ্ঞাসাবাদ। যুবকের কথাবার্তাতেও অসঙ্গতি নজরে পড়ে। পরে তল্লাশি চালালে তাঁর ব্যাগে মেলে থরে থরে টাকা। অঙ্কটা প্রায় সাড়ে ৩৮ লক্ষ! রবিবার রেল পুলিশ ও আরপিএফের টাস্ক ফোর্স খড়্গপুর স্টেশনের ২ নম্বর প্ল্যাটফর্মে দাঁড়ানো পুরী-কামাখ্যা এক্সপ্রেস থেকে জয়দেব সামন্ত নামে ওই যুবককে গ্রেফতার করেছে। ধৃতের বাড়ি ঘাটালের বলরামপুরে। প্রাথমিক জেরায় বিশ্বনাথ বারিক নামে দাসপুরের সীতাপুরের এক সোনার কারবারির নাম জানিয়েছেন জয়দেব।  কিন্তু এত টাকা তিনি কোথায়, কেন নিয়ে যাচ্ছিলেন, সে সব কিছুই জানাতে পারেননি বলে রেল পুলিশের দাবি। আপাতত বিশ্বনাথ বারিকের খোঁজ শুরু করেছে রেল পুলিশ। রেল পুলিশ সূত্রে জানা গিয়েছে, রোজর মতো এ দিনও খড়্গপুর রেল স্টেশনে যৌথ তল্লাশি চালাচ্ছিল রেলের টাস্ক ফোর্স ও রেল পুলিশ। ২ নম্বর প্ল্যাটফর্মে দাঁড়িয়ে থাকা পুরী-কামাখ্যা এক্সপ্রেসের কামরায় বারবার ওঠানামা করার সময়ই টাকা সমেত ধরা পড়েন জয়দেব। তাঁকে আটক করে রেল পুলিশ থানায় নিয়ে আসা হয়। প্রাথমিক জেরায় জয়দেব জানান, তিনি কটক থেকে আসছেন, বাড়ি ঘাটালে। কিন্তু ওই যুবকের থেকে পাওয়া যায় হাওড়া টিকিট। এতে রেল পুলিশের সন্দেহ আরও বাড়ে। কী ভাবে এতগুলো টাকা তিনি পেলেন, জয়দেব তারও সদুত্তর জিতে পারেননি, দেখাতে পারেননি কোনও প্রমাণ। তারপরই তাঁকে গ্রেফতার করা হয়। প্রাথমিকভাবে রেল পুলিশ জানতে পেরেছে, দাসপুরের সীতাপুরের বাসিন্দা বিশ্বনাথ বারিক কটকে সোনা কারবারে যুক্ত। আর এই যুবকও কটকে সোনার কারিগরের কাজ করেন। কিন্তু ঘাটালে বাড়ি হওয়া সত্ত্বেও ওই যুবক কেন হাওড়ায় এই টাকা নিয়ে যাচ্ছিলেন সেটা ভাবাচ্ছে রেল পুলিশকে। সব মিলিয়ে ৬২০০টি পাঁচশো টাকার নোট ও  ৩৭৫টি দু’হাজার টাকার নোট বাজেয়াপ্ত করেছে রেল পুলিশ। খড়্গপুর রেল পুলিশের সুপার দেবর্ষি দত্ত বলেন, “স্টেশনে টহলদারির সময়ে আমাদের রেল পুলিশের নজরে পড়ে ওই যুবক। তাকে আটক করে তল্লাশি করলে ওই টাকা পাওয়া যায়। কিন্তু ওই টাকা সম্পর্কে কোনও উপযুক্ত প্রমান দেখাতে না পারায় ওই যুবককে গ্রেফতার করা হয়েছে।”