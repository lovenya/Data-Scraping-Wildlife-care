খবরের চ্যানেলে দেশে কর্মসংস্থানের অভাবের প্রসঙ্গ তোলায় বেধড়ক মারধর করা হল এক যুবককে। সঙ্গে জুটল ‘জঙ্গি’ আখ্যা! বুধবার পশ্চিম উত্তরপ্রদেশের মুজ্ফ‌ফরনগরের ওই ঘটনায় অভিযোগের আঙুল উঠেছে বিজেপি কর্মীদ‌ের দিকে। ওই অনুষ্ঠানে দর্শকাসনে ছিল ছাত্রটি। অভিযোগ, সেখানে তথাকথিত ‘সরকার বিরোধী’ কথা বলায় আচমকা তার উপর চড়াও হয় বিজেপি কর্মীরা। প্রত্যক্ষদর্শীরা জানান, বিষয়টি ক্যামেরাবন্দি হচ্ছে জেনেও বিন্দুমাত্র ভ্রুক্ষেপ করতে দেখা যায়নি তাঁদের। ছড়িয়ে পড়েছে ঘটনাটির ভিডিয়ো ফুটেজ। ভিডিয়োটিতে অভিযুক্তদের মুখ পরিষ্কার বোঝা গেলেও এখনও কাউকে গ্রেফতার করা হয়নি। যদিও প্রয়োজনীয় পদক্ষেপ করা হবে বলে আশ্বাস দিয়েছে পুলিশ। মার খাওয়ার পর পরই স্থানীয় এক স্থানীয় সংবাদমাধ্যমের কাছে নিগ্রহের বিবরণ দিতে দেখা যায় ছাত্রটিকে। হাঁফাতে-হাঁফাতে ছাত্রটিকে বলতে দেখা যায়, ‘‘আমি শুধু বলেছিলাম ভারতে চাকরির অভাব রয়েছে। এর পরেই হামলাকারীরা বলতে শুরু করে আমি নাকি জঙ্গি, আমি ভারত তথা বিজেপি-বিরোধী!’’ ক্ষমতায় আসার পরে বেকারত্ব কমানোর প্রতিশ্রুতি দিলেও তা পূরণের ধারে কাছেও পৌঁছতে পারেননি প্রধানমন্ত্রী নরেন্দ্র মোদী—বিরোধীদের এই আক্রমণের মুখে প্রায়ই পড়তে হয় শাসক দলকে। এই ঘটনার প্রেক্ষিতে হায়দরাবাদ থেকে ‘এমআইএম’-এর প্রেসিডেন্ট আসাদুদ্দিন ওয়াইসির কটাক্ষ, ‘‘উন্নয়ন প্রসঙ্গে মোদীর হয়ে কথা বলার মুখ যে তাঁদের নেই, তা বিজেপি কর্মীরা ভাল করেই জানেন। তাঁরা একমাত্র কাউকে ‘জঙ্গি’ আখ্যা দিয়ে মারধরই শুধু করতে পারে।’’