চোখের চিকিৎসা করাবেন বলে মাকে নিজের কাছে নিয়ে গিয়ে রেখেছিলেন মেয়ে। সেই সময়েই মায়ের সম্পত্তি নিজের নামে লিখিয়ে নেওয়ার অভিযোগ উঠল মেয়ের বিরুদ্ধে। শনিবার নরেন্দ্রপুর থানায় ওই অভিযোগ দায়ের করা হয়েছে। তদন্তকারীরা জানিয়েছেন, অভিযুক্তকে জিজ্ঞাসাবাদ করার জন্য নোটিস তৈরি করা হচ্ছে। পুলিশ সূত্রে জানা গিয়েছে, নরেন্দ্রপুর থানার শ্রীপুর এলাকার দীর্ঘদিনের বাসিন্দা ভানুমতী কর্মকারের স্বামী মারা গিয়েছেন কয়েক বছর আগে। তাঁর সাত ছেলে ও এক মেয়ে। শ্রীপুরে প্রায় দু’কাঠা জমির উপরে তৈরি বাড়িতে মেজ ও ছোটছেলের সঙ্গে থাকেন তিনি। বাগুইআটি এলাকায় এক স্বর্ণ ব্যবসায়ীর সঙ্গে মেয়ের বিয়ে দেন। বছর খানেক আগে ভানুমতীদেবীর চোখের সমস্যা দেখা দিলে চিকিৎসা করানোর জন্য তাঁকে নিজের কাছে নিয়ে গিয়ে রাখেন মেয়ে। চিকিৎসার পরে বাড়িতে ফিরেও আসেন ভানুমতীদেবী। বছর আটাত্তরের ভানুমতীদেবীর অভিযোগ, কয়েক দিন আগে মেয়ে বাড়িতে এসে তাঁকে ও তাঁর দুই ছেলেকে বাড়ি ছেড়ে চলে যেতে বলেন। মায়ের কথায়, ‘‘মেয়ে বলে, বাড়ি ভেঙে ফ্ল্যাট তৈরি করবে এক প্রোমোটার। তাই অবিলম্বে বাড়ি ছেড়ে দিতে হবে।’’ ভাইদের প্রশ্নের উত্তরে তখন অভিযুক্ত মেয়ে জানান, মা সব সম্পত্তি তাঁর নামে লিখে দিয়েছেন। এ কথা শুনে হকচকিয়ে যান ভানুমতীদেবী। তাঁর দাবি, শ্রীপুরের বাড়ি থেকে নিয়ে যাওয়ার সময়ে তাঁর আলমারি থেকে জামাকাপড়-সহ বেশ কিছু জিনিস নিয়ে গিয়েছিলেন তাঁর মেয়ে। তাঁর আশঙ্কা, সেই সময়েই কাউকে না জানিয়ে বাড়ির দলিলও নিয়ে যাওয়া হয়। চিকিৎসা সংক্রান্ত নথি বলে বেশ কিছু কাগজে সে সময়ে না বুঝে সই করেন বলেও দাবি করেন ভানুমতীদেবী। এর পরে শনিবার থানায় গিয়ে মেয়ের বিরুদ্ধে অভিযোগ করেন তিনি। পুলিশকে জানান, তিনি আগে সই করতে পারতেন না। কিন্তু চোখের চিকিৎসার সময়ে নথিতে স্বাক্ষর করতে হবে বলে মেয়ে তাঁকে নিজের নাম লিখতে‌ শেখান। তবে তদন্তকারীরা জানাচ্ছেন, সই ভানুমতীদেবীরই কি না, তা জানতে তাঁর হাতের লেখা হস্তরেখা বিশেষজ্ঞদের কাছে পাঠানো হচ্ছে।