শিশু ধর্ষণে অভিযুক্ত এক কিশোরের বাড়িতে ভাঙচুর চালানোর অভিযোগে গ্রেফতার হলেন বিজেপি-র ঝাড়গ্রাম জেলা সম্পাদক রাজেশ মণ্ডল। শুক্রবার রাজেশকে গ্রেফতার করে ঝাড়গ্রাম এসিজেএম আদালতে তোলা হলে ১৪ দিন জেল হাজতের নির্দেশ দেওয়া হয়। ধর্ষণে অভিযুক্ত বছর পনেরোর স্কুল পড়ুয়াকে গ্রেফতার করা হয়েছে। তাকে মেদিনীপুর জুভেনাইল আদালতে পাঠানো হয়। আদালতের নির্দেশে তাকে হোমে পাঠানো হয়েছে। পুলিশ ও স্থানীয় সূত্রে জানা গিয়েছে, গত বৃহস্পতিবার জামবনি থানার এক গ্রামে তিন বছরের শিশুকে বাড়িতে একা পেয়ে অভিযুক্ত তাকে ধর্ষণ করে বলে অভিযোগ। বিষয়টি মিটিয়ে নেওয়ার জন্য স্থানীয় কয়েকজন সালিশি বসায়। খবর পেয়ে সেখানে দলবল নিয়ে হাজির হন রাজেশ। অভিযুক্তের বাড়িতে ভাঙচুর চালান স্থানীয় কয়েকজন। ভাঙচুর চালানোর অভিযোগে রাজেশকে গ্রেফতার করা হয়। রাজেশের আইনজীবী তপন সিংহ বলেন, ‘‘রাজেশবাবু সালিশির বিরোধিতা করে অভিযুক্তের বিরুদ্ধে আইন অনুযায়ী পদক্ষেপ দাবি করেছিলেন। তাই তাঁকে রাজনৈতিক ভাবে উদ্দেশ্য প্রণোদিত হয়ে মিথ্যা অভিযোগে ফাঁসানো হয়েছে।’’ রাজেশের বাড়ি বিনপুর থানার হাড়দা গ্রামে। বিজেপি-র ঝাড়গ্রাম জেলা সভাপতি সুখময় শতপথী বলেন, ‘‘গত বুধবার ঝাড়গ্রামে স্মৃতি ইরানির সভায় হাড়দা থেকে প্রচুর লোক এনেছিলেন রাজেশ। সেই কারণেই তাঁকে মিথ্যা অভিযোগে গ্রেফতার করা হল।’’ অভিযোগ উড়িয়ে দিয়ে ঝাড়গ্রাম জেলা তৃণমূলের নেত্রী রেখা সরেন বলেন, ‘‘রাজনীতির কোনও সম্পর্ক নেই। আইন আইনের পথে চলবে।’’ জেলা পুলিশের এক আধিকারিক বলেন, ‘‘ঘটনা ও অভিযোগ খতিয়ে দেখে পদক্ষেপ করা হয়েছে।’’