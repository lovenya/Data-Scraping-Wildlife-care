একটি তিমি মাছের মৃতদেহ ঘিরে রোজই ভিড় জমছিল কেপটাউনের সৈকতে। কৌতুহলের কারণ তিমিটির শারীরিক অবস্থা। প্রায় ২৭ টন ওজনের জলদানবের সারা শরীর জুড়ে ছিল অজস্র দগদগে জলফোস্কা। কেপটাউনের সৈকতে তিমির মৃতদেহ নতুন দৃশ্য নয়। তবে এই তিমি মাছটিকে দেখে তার মৃত্যুর কারণ নিয়ে কৌতুহল দানা বাঁধে। বিশাল তিমি মাছটি কী ভাবে মারা গেল? কোনও ভাবে আগুনে পুড়ে গিয়েছে কি না। তা ছাড়া জলের গভীরে থাকা একটি প্রাণী আগুনের সংস্পর্শে এলই বা কী করে তা নিয়েই শুরু হয় নানারকম জল্পনা। তিমি বিশেষজ্ঞরা জানিয়েছেন, ৪৪ ফুট দীর্ঘ তিমি মাছটির মুখের উপরের চোয়াল, ঠোঁট, গলা, ডানা, লেজের মাথা এমনকি যৌনাঙ্গের দুপাশেও ছিল ফোস্কা। তবে কী কারণে এই ফোস্কা পড়েছে তার কারণ স্পষ্ট করে জানাননি তাঁরা। বিশেষজ্ঞরা বলেছেন, অটোপসির পরই এ ব্যাপারে বিশদে জানা যাবে। আপাতত ওই তিমি মাছটিকে সৈকত থেকে সরিয়ে নিয়ে যাওয়া হয়েছে। তবে তার শরীর থেকে নমুনা সংগ্রহ করে পাঠানো হয়েছে পরীক্ষার জন্য। বিশেষজ্ঞরা জানিয়েছেন, মাছটির শরীর থেকে বিষাক্ত তরল বেরিয়ে আসছিল সৈকতে। তা থেকে যাতে জীবানু না ছড়ায়, সে জন্যই সেটিকে সরিয়ে নিয়ে যাওয়ার ব্যবস্থা করেছে তারা। তিমি মাছটির মৃত্যুর কারণ জানতে চেয়ে অনেকেই প্রশ্ন করেছিলেন, এর কারণ সিসমিক ব্লাস্ট কি না। জবাবে বিশেষজ্ঞরা জানিয়েছেন, সম্ভবত প্রাকৃতিক কারণেই মৃত্যু হয়েছে তিমিটির।