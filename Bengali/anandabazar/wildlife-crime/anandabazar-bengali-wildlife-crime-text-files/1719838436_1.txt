বিষ মদ কাণ্ডে আরও এক জনকে গ্রেফতার করল সিআইডি। সে কালনা থেকে শান্তিপুরের ঠেকে চোলাইয়ের জোগান দিত বলে অভিযোগ। শুক্রবার গভীর রাতে নদিয়ার শান্তিপুরে এক আত্মীয়ের বাড়ি থেকে পাকড়াও করা হয় জীবনকৃষ্ণ পাল নামে এক জনকে। তার বাড়ি পূর্ব বর্ধমানের কালনায়। শনিবার তাকে রানাঘাট আদালতে হাজির করানো হলে পাঁচ দিন পুলিশ হেফাজতে রাখার নির্দেশ দেওয়া হয়েছে। আগেই চাকদহ থেকে সুশীল প্রামাণিক নামে এক জনকে গ্রেফতার করেছে সিআইডি। সে শান্তিপুরেরই বাসিন্দা। গত ২৭ নভেম্বর শান্তিপুরের হরিপুর পঞ্চায়েতের চৌধুরীপাড়ায় চোলাই খেয়েছিলেন অনেকে। ওই রাত থেকেই একের পর এক অসুস্থ হয়ে পড়তে থাকেন। মারা যান ১২ জন। তার মধ্যে স্থানীয় চোলাই মদ বিক্রেতা চন্দন মাহাতোও ছিল। জীবন আর সুশীল এই চন্দনের ঠেকেই মদ পৌঁছে দিত বলে অভিযোগ। এক জন মৃতের ভাই শান্তিপুর থানায় স্থানীয় ছ’জনের নামে লিখিত অভিযোগ দায়ের করেছিলেন। কালনা ২ ব্লকের পূর্ব সাতগাছিয়া পঞ্চায়েতের মোল্লাপাড়ায় বাড়ি জীবনের। শনিবার দুপুরে সেখানে গিয়ে দেখা যায়, একতলা বাড়িতে তালা ঝুলছে। সামনে দাঁড়িয়ে তার মোটরভ্যান। প্রতিবেশীদের দাবি, বিষ মদ-কাণ্ডের পরে তাকে এলাকায় দেখা যায়নি। তবে স্ত্রী অনিতা পাল, দুই মেয়ে ও এক ছেলে এ দিন পর্যন্ত বাড়িতে ছিলেন। জীবনকৃষ্ণের আরও দুই মেয়ে রয়েছেন, তাঁরা বিবাহিত। এক পড়শির দাবি, সকালেও জীবনের স্ত্রী-ছেলেমেয়েদের বাড়িতে দেখা গিয়েছে। কিন্তু দুপুর থেকে বাড়িতে তালা। ওঁদের আর দেখা যাচ্ছে না। বছর পঞ্চাশের জীবন এলাকায় মদের কারবার চালাত কি না, তা নিয়ে কোনও প্রতিবেশী মুখ খুলতে চাননি। নামপ্রকাশ না করার শর্তে এক জন শুধু দাবি করেন, ‘‘এলাকায় কোনও ভাটি ছিল না। শুনেছি, হুগলি থেকে মোটরভ্যানে চোলাই আনা হত। এক জন সঙ্গীও ছিল। চোলাই ভর্তি ড্রাম কালনার কাঠিগঙ্গা এলাকার এক যুবক নিজের নৌকায় ভাগীরথী পার করে নদিয়ার বিভিন্ন জায়গায় পৌঁছে দিত।’’ শান্তিপুরের দত্তপাড়ার কাছে গিরীন পাল নামে এক আত্মীয়ের বাড়িতে সে আশ্রয় নিয়েছিল। তবে গোয়েন্দাদের একটি সূত্রের দাবি, কালনায় চোলাই ভাটি ছিল জীবনের। সেখান থেকে চোলাই ছড়িয়ে পড়ত শান্তিপুর-সহ গোটা নদিয়া, উত্তর ২৪ পরগনা, হুগলির গঙ্গা তীরবর্তী অংশে। সে ক্ষেত্রে সেই চোলাই ভাটি কোথায়, তা ধরাই বা গেল না কেন, সে প্রশ্নের সদুত্তর অবশ্য মেলেনি। তদন্তকারী সংস্থার এক কর্তা জানান, জীবনকে জেরা করে বিষ মদ পাচারের পুরো হালচাল জানার চেষ্টা চলছে।