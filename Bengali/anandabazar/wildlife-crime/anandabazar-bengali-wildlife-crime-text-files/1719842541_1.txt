মামাবাড়ি থেকে বাড়ি ফেরার পথে গণপিটুনিতে মৃত্যু হল এক মানসিক ভারসাম্যহীন যুবকের। চোর সন্দেহে তাঁকে পিটিয়ে খুনের অভিযোগ উঠেছে উত্তর দিনাজপুরের করণদিঘির উত্তর কচরা গ্রামে। স্থানীয় সূত্রে খবর, করণদিঘির উত্তর কচরা গ্রামে মানসিক ভারসাম্যহীন যুবক জামিরুদ্দিন সাইকেল নিয়ে লাহুতারা গ্রামে তাঁর মামার বাড়িতে বেড়াতে যান। কিন্তু মঙ্গলবার গভীর রাতে ঘুম থেকে তিনি আবার বাড়ির উদ্দেশে সাইকেলে নিয়ে রওনা হন। এত রাতে তাঁকে রাস্তায় দেখে জিজ্ঞাসাবাদ করতে যান লাহুতারা গ্রামের কয়েকজন মানুষ। কিন্তু তাঁর অসংলগ্ন কথাবার্তা শুনে চোর সন্দেহে বাসিন্দারা তাঁকে বেঁধে রেখে গণপিটুনি দিতে থাকে বলে অভিযোগ। খবর পেয়ে অকুস্থলে ছুটে যান ওই যুবকের মামার বাড়ির লোকজন। অভিযোগ, আত্মীয় স্বজনরা সেখানে গিয়ে তার মানসিক অসুখের চিকিৎসকের প্রেসক্রিপশন দেখালেও তাতে বিন্দুমাত্র ভ্রুক্ষেপ না করে গ্রামবাসীরা তাঁকে ব্যাপক মারধর করতে থাকেন। এর পর খবর পেয়ে করণদিঘি থানার পুলিশ যায় সেখানে। পুলিশ গুরুতর যুবককে উদ্ধার করে করণদিঘি গ্রামীণ হাসপাতালে নিয়ে গেলে চিকিৎসকেরা তাঁকে রায়গঞ্জ সরকারি মেডিক্যাল কলেজ হাসপাতালে স্থানান্তর করেন। কিন্তু সেখানে নিয়ে গেলে চিকিৎসকরা তাঁকে মৃত বলে ঘোষণা করেন। এই ঘটনায় এলাকায় তীব্র উত্তেজনা শুরু হয়। থানায় একজন মানসিক ভারসাম্যহীনকে চোর সন্দেহে পিটিয়ে খুনের অভিযোগ দায়ের করেছেন মৃতের পরিবার। ঘটনায় জড়িতদের কঠোর শাস্তির দাবি তুলেছেন তারা। ঘটনার তদন্ত শুরু করেছে করণদিঘি থানার পুলিশ।