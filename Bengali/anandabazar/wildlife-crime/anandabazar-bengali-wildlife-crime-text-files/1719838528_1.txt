বেআইনি অর্থলগ্নি সংস্থা আইকোর-এর সঙ্গে জড়িত থাকার অভিযোগে কলকাতার একটি বাংলা দৈনিকের সম্পাদককে গ্রেফতার করল সিবিআই। বৃহস্পতিবার সকালে ওই সম্পাদককে ডেকে পাঠানো হয়েছিল সল্টলেকে সিবিআই দফতরে। সেখানে তাঁকে দীর্ঘ জেরা করার পরে বিকেলে গ্রেফতার করা হয়। অভিযোগ, অন্য একটি বাংলা দৈনিক প্রকাশের জন্য এক সময়ে ওই ব্যক্তি একটি সংস্থা তৈরি করেন। সেই সংস্থার সঙ্গেই আইকোর-এর চুক্তি হয়। পরে ওই সম্পাদকের বিরুদ্ধে চুক্তিভঙ্গের অভিযোগ আনে আইকোর। সিবিআই জানিয়েছে, আইকোর সংক্রান্ত তদন্তে জানা যায়, বাজার থেকে বেআইনি ভাবে তোলা আইকোর-এর টাকার একটি অংশ ওই সম্পাদকের সংস্থা এবং ব্যক্তিগত অ্যাকাউন্টে গিয়েছে। ওই সম্পাদক আইকোরের প্রায় ১২ কোটি টাকা নয়ছয় করেছিলেন বলে সিবিআইয়ের দাবি। এ দিন তাঁকে গ্রেফতার করার পরে রাতেই ভুবনেশ্বর নিয়ে যাওয়া হয়েছে। শুক্রবার তাঁকে ভুবনেশ্বরের আদালতে তোলা হবে বলেও সিবিআই এ দিন জানিয়েছে।