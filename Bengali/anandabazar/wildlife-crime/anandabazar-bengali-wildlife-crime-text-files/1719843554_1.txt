ভিন্‌‌জাতের নাবালিকাকে নিয়ে পালিয়েছে এক নাবালক। এ নিয়ে গোলমালের জেরে নাবালকের পরিবারের উপর চড়াও হলেন নাবালিকার পরিবারের সদস্যরা। এক যুবক ও তাঁর বৌদিকে মারধরের অভিযোগ উঠল নাবালিকার পরিবারের সদস্যদের বিরুদ্ধে। ঘটনাটি ঘটেছে গুজরাতের মোরবী জেলার তিকার এলাকায়। পুলিশ সূত্রে খবর, কয়েক দিন আগে দীপক চৌহ্বান নামে এক যুবকের ভাইপো রাজেশ ইরাবাদিয়া নামে এক যুবকের পরিবারের এক নাবালিকাকে নিয়ে পালিয়েছেন। এ কারণে দীপক ও তাঁর বৌদিকে মারধরের অভিযোগ উঠেছে রাজেশ-সহ ৪ যুবকের বিরুদ্ধে। সোমবার এই ঘটনায় অভিযুক্ত ৪ যুবককে গ্রেফতার করেছে পুলিশ। রবিবার সকালে পঞ্চায়েত অফিসে যাচ্ছিলেন দীপক। সেই সময় তাঁর উপর হামলা চালানো হয় বলে অভিযোগ। মারধরে তাঁর মাথা, পিঠ, পায়ে চোট লেগেছে। গ্রামবাসীরা তাঁকে উদ্ধার করেন। দীপকের বাড়িতে গিয়ে তাঁর বৌদিকেও মারধর করা হয় বলে অভিযোগ। দীপক ও তাঁর বৌদিকে হাসপাতালে ভর্তি করানো হয়েছে। পুলিশকে দীপক জানিয়েছেন যে, তাঁর ভাইপো ইরাবাদিয়া পরিবারের মেয়েকে নিয়ে পালিয়েছে। ভিন্‌‌জাতের হওয়ায় তাদের সম্পর্ক মানেনি ইরাবাদিয়া পরিবার। সে কারণেই এই হামলা।