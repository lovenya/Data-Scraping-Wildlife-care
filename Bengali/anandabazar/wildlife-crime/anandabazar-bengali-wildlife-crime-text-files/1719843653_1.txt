‘কালাজাদুর’ ভয় দেখিয়ে তরুণীকে ধর্ষণ করার অভিযোগ উঠল দুই যুবকের বিরুদ্ধে। পুলিশ তাঁদের গ্রেফতার করেছে। অভিযোগ, ‘কালাজাদুর’ মাধ্যমে তুকতাক করে পরিবারের ক্ষতি করার ভয় দেখানো হয়েছিল ওই তরুণীকে। ঘটনাটি উত্তরপ্রদেশের মৌ জেলার। রবিবার দুই অভিযুক্তকে গ্রেফতার করে পুলিশ। তাঁরা সম্পর্কে একে অপরের ভগ্নিপতি এবং শালা। পুলিশ জানিয়েছে, প্রথমে তরুণীকে তাঁরা দু’জন মিলে অপহরণ করেন। তার পর তাঁকে ধর্ষণের চেষ্টা করা হয়। তরুণী বাধা দিতে গেলে তাঁকে বলা হয়, তাঁরা তন্ত্রবিদ্যার অধিকারী। তাঁদের কথা না শুনলে ‘কালাজাদুর’ মাধ্যমে তরুণীর পরিবারের বড়সড় ক্ষতি করতে পারেন বলেও ভয় দেখান অভিযুক্তেরা। এর পর তরুণীকে ধর্ষণ করা হয় বলে অভিযোগ। এই ঘটনা প্রকাশ্যে আসার পর তদন্ত শুরু করে পুলিশ। নির্যাতিতার শারীরিক পরীক্ষা করার পর অভিযুক্তদের গ্রেফতার করা হয়। ধৃতদের জিজ্ঞাসাবাদ করে এই বিষয়ে আরও তথ্য জানার চেষ্টা করছে পুলিশ। রেকর্ড করা হয়েছে নির্যাতিতার বয়ানও। অভিযুক্তদের আরও অন্য কোনও উদ্দেশ্য ছিল কি না, কেন তাঁরা তরুণীকে অপহরণ করেছিলেন, সে সব খতিয়ে দেখা হচ্ছে।