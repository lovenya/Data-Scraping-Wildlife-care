পশ্চিম বিহারের চম্পারণ জেলার দু’টি ভিন্ন জায়গা থেকে এক কিশোর এবং কিশোরীর দেহ উদ্ধার করেছে পুলিশ। ছেলেটির বয়স বছর পনেরো। মেয়েটি চোদ্দ বছরের। প্রাথমিক তদন্তে পুলিশের অনুমান, ভিন্‌ ধর্মে প্রেমের কারণেই খুন হতে হয়েছে তাদের। খুনের অভিযোগে মেয়েটির পরিবারের তিন সদস্যকে গ্রেফতার করেছে পুলিশ। চম্পারণের নৌতন ব্লকে পাশাপাশি দু’টি গ্রাম। মেয়েটি খাপ টোলা গ্রামের বাসিন্দা। ছেলেটির বাড়ি পাশেই বানহৌরা গ্রামে। ছেলেটি হিন্দু ঘরের। মেয়েটির ধর্ম মুসলিম। একই সঙ্গে কেটেছে শৈশব। ধীরে ধীরে তাদের মধ্যে প্রেমের সম্পর্ক তৈরি হয়। আরও পড়ুন: ফিল্মি কায়দায় দিল্লিতে যুবক খুন, ধরা পড়ল সিসিটিভি ক্যামেরায় প্রধান শিক্ষকের নামে ‘কুকথা’, ৮৮জন ছাত্রীকে নগ্ন করে শাস্তি দিল স্কুল পুলিশ জানিয়েছে, মেয়েটির পরিবারের লোকজন কোনও দিনই এই সম্পর্ককে মেনে নিতে পারেননি। এ নিয়ে পরিবারের মধ্যে প্রায়ই অশান্তি লেগে থাকত। এরই মধ্যে গত সোমবার রাত থেকেই ওই কিশোরকে খুঁজে পাওয়া যাচ্ছিল না। একই ভাবে নিখোঁজ ছিল মেয়েটিও। ওই কিশোরের পরিবারের তরফেঅভিযোগ পেয়ে, তল্লাশি শুরু করে নৌতন থানার পুলিশ। বুধবার খাপ টোলার পাশে চন্দ্রাবত নদীর ধার থেকে মেয়েটির দেহ উদ্ধার হয়। ছেলেটির দেহ মেলে খাপ টোলা থেকে আরও ২ কিলোমিটার দূরে। চম্পারণের পুলিশ সুপার কুন্দন কুমার জানিয়েছেন, মেয়েটির দেহ নুন দিয়ে নদীর চরে পোঁতা ছিল। তার পরিবারের লোকজনকে জিজ্ঞাসাবাদ করার সময়েই সন্দেহ হয় পুলিশের। মেয়েটির দাদা আলাউদ্দিন আনসারি এবং দুই কাকা গুলসানোভার মিঞা এবং আমির মিঞাকে আটক করে পুলিশ।