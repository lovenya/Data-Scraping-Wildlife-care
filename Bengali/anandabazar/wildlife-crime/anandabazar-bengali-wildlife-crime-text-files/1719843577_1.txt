শেয়ার মার্কেটে বিনিয়োগের নামে বিত্তশালীদের কাছ থেকে মোটা অঙ্কের টাকা হাতিয়ে প্রতারণার অভিযোগে কেরলের এক দম্পতিকে গ্রেফতার করল পুলিশ। প্রায় ১০০ কোটি টাকা হাতানোর অভিযোগ উঠেছে ওই দম্পতির বিরুদ্ধে। যে সব বিত্তশালীকে ঠকিয়েছেন ওই দম্পতি, তাঁদের মধ্যে রয়েছেন প্রবাসী ভারতীয়, চলচ্চিত্র তারকারাও। দুবাই থেকে ফেরার পথে বুধবার দিল্লি বিমানবন্দরে গ্রেফতার করা হয়েছে ওই দম্পতিকে। ধৃত এবিন বার্গিস ও তাঁর স্ত্রী শ্রীরঞ্জিনির বিরুদ্ধে প্রতারণার অভিযোগ দায়ের করেছেন ১০০ জনেরও বেশি মানুষ। ১০০ কোটি টাকা হাতানোর পর বিলাসবহুল ভাবে জীবনযাপন করছিলেন ওই দম্পতি। পুলিশ সূত্রে খবর, জুয়া খেলা, বিদেশ ভ্রমণ, দামি দামি গাড়ি, ফ্ল্যাট, সুপারমার্কেট, ক্রিকেট ক্লাব কিনে কোটি কোটি টাকা খরচ করেছেন ওই দম্পতি। গোয়ায় ক্যাসিনোয় তাঁরা প্রায় ৫০ কোটি টাকা খরচ করেছেন বলে দাবি করা হয়েছে। কেরলের কোচিতে থ্রিক্কাকারা মন্দিরের কাছে থাকেন ওই দম্পতি। তদন্তে নেমে পুলিশ জানতে পেরেছে যে, বেছে বেছে বিত্তশালীদের নিশানা করতেন তাঁরা। তার পর তাঁদের শেয়ার মার্কেটের সংস্থায় বিনিয়োগের প্রলোভন দিতেন। এই ছকে প্রায় ১১৯ জনকে ওই দম্পতি ঠকিয়েছেন বলে অভিযোগ। ২০১৩ সালে তাঁরা নিজেদের আর্থিক প্রতিষ্ঠান তৈরি করেছিলেন। কয়েক বছরের মধ্যেই বিত্তশালীদের কাছ থেকে মোটা অঙ্কের টাকা সংগ্রহ করেন। বৃহস্পতিবার ধৃত দম্পতিকে আদালতে হাজির করানো হয়। তাঁদের ১৯ জানুয়ারি পর্যন্ত হেফাজতে রাখার নির্দেশ দেওয়া হয়েছে।