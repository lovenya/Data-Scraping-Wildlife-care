প্রাতর্ভ্রমণে বেরিয়ে খুন হয়ে গেলেন বিহারের সমস্তিপুরের রাষ্ট্রীয় জনতা দল (আরজেডি)-এর নেতা রঘুবর রাই। বৃহস্পতিবার সকালে দুষ্কৃতীরা তাঁকে লক্ষ্য করে গুলি ছোড়ে। সেই গুলিতেই মারা যান তিনি। সমস্তিপুরের পুলিশ সুপার হরপ্রীত কউর জানিয়েছেন, জেলা পরিষদের প্রাক্তন সহ সভাপতি রঘুবর প্রতিদিনের মতো এ দিনও প্রাতর্ভ্রমণে বেরিয়েছিলেন। সেই সময় কল্যাণপুর এলাকায় তাঁর বাড়ির কাছেই একদল দুষ্কৃতী বাইকে করে এসে তাঁকে লক্ষ্য করে গুলি চালায়। ঘটনার সঙ্গে সঙ্গেই দ্বারভাঙা মেডিক্যাল কলেজে নিয়ে যাওয়া হয় আরজেডির ওই নেতাকে। কিন্তু, চিকিৎসকেরা রঘুবরকে মৃত বলে ঘোষণা করেন। প্রিয় নেতার খুনের প্রতিবাদে সমস্তিপুরের নানা জায়গায় ক্ষোভ দেখান রঘুবরের ভক্ত এবং আরজেডি সমর্থকরা। খুনিদের গ্রেফতারের দাবিতে টায়ার জ্বালিয়ে সমস্তিপুর-দ্বারভাঙা সড়ক অবরোধ করা হয়। আরও পড়ুন: ‘ছেলেকে মেরে আত্মঘাতী’ শিক্ষক বাবা আরও পড়ুন: বেহালায় মদের আসরে যুবককে পাথর দিয়ে থেঁতলে খুন