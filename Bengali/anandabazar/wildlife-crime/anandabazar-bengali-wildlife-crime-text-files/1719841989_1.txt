অভিনব কায়দায় সাইবার প্রতারণা। মোবাইলে ‘কিউআর কোড’ স্ক্যান করতেই আবসরপ্রাপ্ত এক পুলিশ অফিসারের পেনশন অ্যাকাউন্ট থেকে গায়েব হয়ে গেল টাকা। পুলিশের কাছে অভিযোগে অবসরপ্রাপ্ত ওই পুলিশ অফিসার জানিয়েছেন, তাঁর ছেলে এবং পুত্রবধূ একটি ব্যবসার বিজ্ঞাপন দেন ফেসবুক-সহ একাধিক নেটমাধ্যমে। সেখানে দেওয়া মোবাইল নম্বরে এর পর ফোন করেন এক ব্যক্তি। তিনি নিজেকে সেনাবাহিনীর মেজর বলে পরিচয় দিয়ে দমদমের ক্যান্টিনের জন্য ব্যাগের বরাত দেন। এটাই ছিল টোপ। যাতে সন্দেহ না হয়, তার জন্য সেনার পোশাক পরে ভিডিয়ো কলে কথাবার্তা বলতে থাকেন বলে দাবি ওই পরিবারের। তার পর একটি ‘কিউআর কোড’ পাঠানো হয় ওই মোবাইল নম্বরে। তা স্ক্যান করতেই ব্যাঙ্ক পেনশন অ্যাকাউন্ট থেকে উধাও হয়ে যায় টাকা! এই ঘটনার পর রীতিমতো অবাক হয়ে যান প্রাক্তন পুলিশ অফিসারের পরিবারের সদস্যরা। তাঁদের বক্তব্য, সেনাবাহিনীর পোশাক পরে যে ভাবে কথা বলা হয়েছিল, তাতে এতটুকু সন্দেহ হয়নি। অভিযোগ জানানো হয়েছে থানায়। প্রতারকদের ফাঁদে পড়ে লক্ষাধিক টাকা খুইয়েছেন ওই পরিবার। ওটিপি-এর মাধ্যমে সাইবার প্রতারণার বিষয়গুলি সামনে এলেও, কিউআর কোড-এর স্ক্যানের টোপ দিয়ে প্রতারণার ঘটনা খুব একটা সামনে আসেনি কলকাতায়। তবে হায়দরাবাদ, পুণে, মুম্বই-সহ বিভিন্ন শহরে এমন প্রতারণার ফাঁদে পা দিয়ে টাকা খুইয়েছেন অনেকে। ইতিমধ্যে পর্ণশ্রী থানায় অভিযোগ জানিয়েছেন তাঁরা। একই সঙ্গে অভিযোগ জানানো হয়েছে সাইবার থানাতেও।