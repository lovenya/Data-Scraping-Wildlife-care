দলীয় কার্যালয় থেকে বাড়ি ফেরার পথে দুষ্কৃতীদের অতর্কিত হামলায় নিহত হলেন তৃণমূলের দাপুটে নেতা তথা গ্রাম পঞ্চায়েত সদস্যার স্বামী টগর শেখ। শনিবার রাতে তাঁকে কুপিয়ে খুন করা হয়। পরিবারের অভিযোগ, পুরনো বিবাদের জেরেই এই খুন করিয়েছেন আনারুল শেখ। ঘটনার পর আনারুলের বাড়িতে অগ্নিসংযোগ করেন বলে অভিযোগ নিহতের পরিবারের বিরুদ্ধে। রাজনৈতিক উদ্দেশ্য মেটাতেই মুর্শিদাবাদ জেলার এই নেতাকে খুন করা হয়েছে দাবি স্থানীয় তৃণমূল কংগ্রেস নেতৃত্বের।


পুলিশ সূত্রে খবর, শনিবার রাত ৮টা নাগাদ তৃণমূলের কার্যালয় থেকে নিজের বাড়ি ফিরছিলেন টগর (৫৫)। আচমকাই তাঁর উপর ধারালো অস্ত্র নিয়ে হামলা করে এক দল দুষ্কৃতী। ধারালো অস্ত্রের কোপে সেখানেই লুটিয়ে প়ড়েন টগর। ঘটনার পর চম্পট দেয় দুষ্কৃতীরা। খবর পেয়ে টগরের দেহ উদ্ধার করে সালার থানার পুলিশ। ঘটনাস্থলে পৌঁছন কান্দি মহকুমা পুলিশ আধিকারিক শান্তনু সেনও। স্থানীয়েরা জানিয়েছেন, সালারের কাগ্রাম গ্রাম পঞ্চায়েতের সদস্যা রুপালি বিবির স্বামী টগরের এলাকায় শাসকদলের দাপুটে নেতা বলেও পরিচিতি ছিল। এই ঘটনায় টগরের ছেলে ছেলে মির মুজিবর রহমান দাবি, ‘‘আমাদের গ্রামের এক জনকে খুন করেছিল আনারুল। তা নিয়ে বাবার সঙ্গে দ্বন্দ্ব ছিল। সে কারণেই বাবাকে খুন করেছে সে।’’ পুলিশ জানিয়েছে, টগরের দেহের ময়নাতদন্তের জন্য তা কান্দি মহকুমা হাসপাতালে মর্গে পাঠানো হয়েছে। সেই সঙ্গে দুষ্কৃতীদেরও খোঁজে তল্লাশি চালানো হচ্ছে। কী কারণে টগরকে খুন করা হল, তা-ও জানার চেষ্টা করছে পুলিশ।