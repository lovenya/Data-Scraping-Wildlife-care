প্রধানশিক্ষকের সঙ্গে বিবাদ স্কুলেরই এক শিক্ষকের। সেই শিক্ষকের স্ত্রী স্কুলে গিয়ে প্রধানশিক্ষকের সঙ্গে তা নিয়ে কথা বলতে চান। অভিযোগ, তখন তাঁকে প্রধানশিক্ষক শ্লীলতাহানি করেন। সেই সময় তিনিও প্রধানশিক্ষককে জুতোপেটা করেন বলে দাবি। রায়গঞ্জের গৌরী গ্রাম পঞ্চায়েতের হাতিয়া হাইস্কুল সংলগ্ন বিভিন্ন এলাকার কয়েকশো বাসিন্দা স্কুলে ঢুকে প্রধানশিক্ষক গৌতম সিংহ ও ওই স্কুলেরই ইংরেজির শিক্ষক অমিত রায়কে বেধড়ক মারধর করেন বলেও অভিযোগ। পাশাপাশি, প্রধানশিক্ষকের ঘরের আসবাবপত্র লন্ডভন্ড করা হয়। অমিতবাবুর বিরুদ্ধেই দীর্ঘদিন স্কুলে অনুপস্থিত থাকার অভিযোগ রয়েছে। গত বৃহস্পতিবার অমিতবাবুই  স্কুলের শিক্ষক, শিক্ষিকা ও শিক্ষাকর্মীর হাজিরা খাতা লোপাট করেছেন বলে সন্দেহ প্রকাশ করে রায়গঞ্জ থানায় অভিযোগ দায়ের করেন গৌতমবাবু।  ১২ সেপ্টেম্বর সপ্তম শ্রেণির ২৪ জন ছাত্রী অমিতবাবুর বিরুদ্ধে গৌতমবাবুর কাছে শ্লীলতাহানির অভিযোগ জানায়। সেই অভিযোগের ভিত্তিতে স্কুল কর্তৃপক্ষ অমিতবাবুর বিরুদ্ধে তদন্তও শুরু করেছে। ওই ঘটনাগুলি নিয়ে গৌতমবাবুর সঙ্গে অমিতবাবুর বিরোধ চরমে উঠেছিল। গৌতমবাবু সিপিএমের সদস্য। অমিতবাবু তৃণমূল প্রভাবিত শিক্ষক ও শিক্ষা বিষয়ক কর্মচারি ফেডারেশনের উত্তর দিনাজপুর জেলা সম্পাদক। অমিতবাবুর স্ত্রী গৌতমবাবুকে জুতোপেটা করেন বলে অভিযোগ। খবর পেয়ে পুলিশ স্কুলে গিয়ে লাঠি চালাতে করে আন্দোলনকারী বাসিন্দাদের হটিয়ে পরিস্থিতি স্বাভাবিক করে। বাসিন্দাদের মারে গৌতমবাবু ও অমিতবাবুর বুকে, ঘাড়, পেট সহ শরীরের বিভিন্ন জায়গায় আঘাত লেগেছে। ওই ঘটনার পর দু’জনকে রায়গঞ্জ জেলা হাসপাতালে নিয়ে যায় পুলিশ। গৌতমবাবুকে প্রাথমিক চিকিত্সার পর ছেড়ে দেওয়া হলেও অমিতবাবুকে হাসপাতালে ভর্তি করে নেওয়া হয়। উত্তর দিনাজপুরের পুলিশ সুপার শ্যাম সিংহের দাবি, পুলিশ লাঠি চালায়নি। কোনও পক্ষ থেকে অভিযোগও দায়ের হয়নি। অভিযোগ পেলে আইনানুগ ব্যবস্থা নেওয়া হবে। পুলিশ তদন্ত শুরু করেছে। তবে স্কুলে গোলমাল করার অভিযোগে পাঁচ জন ব্যক্তিকে আটক করে জিজ্ঞাসাবাদ করা হচ্ছে। অমিতবাবুর দাবি, ‘‘গৌতমবাবু রাজনৈতিক ষড়যন্ত্র করে মিথ্যা অভিযোগে ফাঁসিয়েছেন।’’ গৌতমবাবুর পাল্টা দাবি, ‘‘রাজনীতির কোনও ব্যাপার নেই। অন্যায়ের বিরুদ্ধে ব্যবস্থা নেওয়ার অপরাধেই আমার বিরুদ্ধে মিথ্যা অভিযোগ তোলা হচ্ছে।’’