কিশোরীকে হেনস্থার অভিযোগে এক যুবককে খুঁটিতে বেঁধে মারধর করা হল। এই অভিযোগ উঠেছে কর্নাটকের মেঙ্গালুরু এলাকায়। শনিবার মুলকি থানা এলাকায় এই ঘটনা ঘটেছে। পুলিশ সূত্রে খবর, ওই যুবক বাইকে করে কিশোরীর পিছু নিয়েছিলেন। তার পর তাঁকে একাধিক বার হেনস্থা করেন বলে অভিযোগ। গত ১৩ ডিসেম্বর কিশোরীকে হেনস্থা করার অভিযোগ করা হয়েছে। এই ঘটনার কথা বাবা-মাকে জানায় কিশোরী। এর পর যে জায়গায় হেনস্থা করতেন যুবক, সেখানে যান কিশোরীর বাবা ও তাঁর দুই সহযোগী। সেখানে যুবককে ধাওয়া করেন তাঁরা। তার পর যুবককে খুঁটিতে বেঁধে তাঁকে মারধর করা হয় বলে অভিযোগ। মারধরে যুবকের জামা ছিঁড়ে যায়। কিশোরীর বাবা-মায়ের অভিযোগের ভিত্তিতে ওই যুবককে পরে গ্রেফতার করা হয়েছে। তাঁর বিরুদ্ধে পকসো আইনে মামলা রুজু করা হয়েছে। পুলিশ কমিশনার এন শশী কুমার জানিয়েছেন, ওই যুবককে যে যাঁরা মারধর করেছেন, তাঁদের বিরুদ্ধেও মামলা রুজু করা হয়েছে। তবে যুবককে মারধরের ঘটনায় অভিযুক্তদের কাউকে গ্রেফতার করা হয়েছে কি না, তা এই প্রতিবেদন লেখা পর্যন্ত জানা যায়নি।