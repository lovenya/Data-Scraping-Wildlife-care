এক মাসের ব্যবধানে পরপর চুরি। উত্তরপাড়ার চিকিৎসক বিমল কুন্ডু-র বাড়িতে রবিবার গভীর রাতে দুষ্কৃতীরা হানা দেয়। সিসিটিভির মুখ ঘুরিয়ে, বাড়ির পিছনের দিকের জানলা ভেঙে তারা ভিতরে ঢোকে। এর আগে গত ২ ডিসেম্বর তাঁর বাড়িতে চুরি হয়েছিল। এক মাসের ব্যবধানে একই বাড়িতে কেন বারবার চুরি হচ্ছে, তা নিয়ে ধন্দে পুলিশও। পুলিশ সূত্রে খবর, বিমলবাবু শনি এবং রবিবার উত্তরপাড়া থাকেন না। কলকাতার রাজারহাটের ফ্ল্যাটে থাকেন। ইদানিং তিনি নিজেদের পুরনো বাড়িতেও বেশিরভাগ সময়ই থাকেন না। তাই সেখানে সিসিটিভি ক্যামেরা লাগানো হয়েছে। পুরনো ওই বাড়ির কাছেই তিনি একটি ফ্ল্যাটে থাকেন। সেখানেই তিনি রোগী দেখেন। তাছাড়াও উত্তরপাড়া ও সংলগ্ন বিভিন্ন এলাকায় তিনি বিভিন্ন চেম্বারে রোগী দেখেন। শনিবার রাতে কলকাতায় চলে যান। ফের সোমবার তিনি উত্তরপাড়ায় ফেরেন। তদন্তকারী পুলিশ আধিকারিকরা জানান, রবিবার উত্তরপাড়ার গ্রন্থাগারে অনুষ্ঠান চলছিল। সেই অনুষ্ঠান ভাঙার পর ওই এলাকা জমজমাট ছিল। দুষ্কৃতীরা বেশি রাতে বাড়ির পিছনের একটি জানলা দিয়ে ঢোকে। তারপর আলমারি-সহ সমস্ত ঘরের চাবি ভেঙে বিভিন্ন জিনিস ছড়িয়ে রেখে পালায়। পুলিশের অনুমান দুষ্কৃতীরা পরিকল্পনা করেই এসেছিল। সোমবার সকালে বিষয়টি প্রথম চোখে পড়ে এক কাঠমিস্ত্রির। তিনি বিমলবাবুর বাড়ির পাশের এক মহিলাকে বিষয়টি জানান। এরপর বিমলবাবু বাড়ি এসে পুলিশে খবর দেন। গতবার টাকা ও গয়না খোয়া যাওয়ার অভিযোগ জানিয়েছিলেন বিমলবাবু। এ বার কী খোয়া গিয়েছে তার তালিকা পুলিশ চেয়েছে। কিন্তু এই ঘটনার জেরে এলাকায় আতঙ্ক ছড়িয়েছে। এলাকার মানুষের অভিযোগ, ‘‘এক সময় এলাকায় এলাকায় আরজি পার্টি ছিল। তারাই চুরি রুখত। এখন সে সব নেই। ফলে দুষ্কৃতীদের তাণ্ডব বেড়েছে।’’ পুলিশ কমিশনার অজয় কুমার বলেন, ‘‘কেন বারবার ওই চিকিৎসকের বাড়িতেই চোর ঢুকছে, তার তদন্ত শুরু হয়েছে।’’