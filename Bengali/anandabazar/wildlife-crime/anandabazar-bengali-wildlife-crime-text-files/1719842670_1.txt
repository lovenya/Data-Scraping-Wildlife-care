এক তরুণীকে নেটমাধ্যমে মেসেজ করার ‘অপরাধে’ এক যুবককে দু’দিন ধরে বন্দি রেখে মারধর, পরে নগ্ন করে ঘোরানো হল গ্রামে। চাঞ্চল্যকর এই ঘটনাটি ঘটেছে কর্নাটকের আত্তিকেরে গ্রামে। সোমবার এই ঘটনা প্রকাশ্যে এলেও আসল ঘটনা ঘটে সপ্তাহখানেক আগে। ২০ বছরের এক যুবককে নগ্ন হয়ে ঘোরানোর একাধিক ভিডিয়ো নেটমাধ্যমে ভাইরাল হওয়ার পরে নড়েচড়ে বসে পুলিশ। এর পর সোমবার নির্যাতিত যুবকের মায়ের অভিযোগের প্রেক্ষিতে দুই ব্যক্তিকে আটক করে তারা। পুলিশ সূত্রে খবর, নির্যাতিত যুবকের নাম গণেশ। যে তরুণীকে তিনি মেসেজ পাঠান, তিনিও ওই একই গ্রামের বাসিন্দা। নির্যাতিতের মায়ের অভিযোগ, গত বুধবার সন্ধ্যায় হঠাৎই তাঁদের বাড়িতে ঢুকে পড়ে এক দল লোক। তার পর টেনেহিঁচড়ে তাঁর ছেলেকে তুলে নিয়ে যায়। কোথায় তাঁর ছেলেকে নিয়ে যাওয়া হচ্ছে, কেনই বা নিয়ে যাওয়া হচ্ছে, কোনও কিছুই তারা বলেনি বলে অভিযোগ। মহিলার আরও অভিযোগ, যাঁরা তাঁর ছেলেকে তুলে নিয়ে যায়, তাঁরা গ্রামেরই বাসিন্দা। তাই ভয়ে প্রথমে পুলিশের কাছে যাননি তিনি। দু’দিন ধরে গণেশকে তুচ্ছ কারণে আটকে রাখা হয়। অকথ্য অত্যাচার করা হয়। তার পর গত শুক্রবার তাঁকে নগ্ন করে গোটা গ্রাম ঘোরায় ওই তরুণীর পরিবারের লোকজন। অন্য দিকে, পুলিশ এই ঘটনার তদন্তে নেমে জানতে পারে ওই তরুণীই নিজে থেকে কথা বলেন যুবকের সঙ্গে। কিন্তু তাঁদের মেসেজে কথোপকথন দেখে খেপে যায় তরুণীর পরিবার। এর পর তারা যুবকের বাড়িতে গিয়ে চড়াও হয়। ইতিমধ্যে এই ঘটনায় দু’জনকে আটক করা হয়েছে।