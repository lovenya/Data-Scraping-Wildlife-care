চুরি করতে একটি বাড়ির তালা ভেঙেছিলেন চোরেরা। কিন্তু চুরি করার মতো কিছুই পাননি। তাই শেষে ৫০০ টাকার নোট রেখে গেলেন তাঁরা। চোরেদের এমন কাণ্ডে হতবাক গৃহকর্তা। ঘটনাটি নয়াদিল্লির রোহিণীর সেক্টর আট এলাকার। সোমবার এই ঘটনার কথা প্রকাশ্যে এসেছে। পুলিশ সূত্রে খবর, গত ২১ জুলাই রাতে চুরি করতে এক বৃদ্ধের বাড়িতে হানা দিয়েছিলেন চোরেরা। সেই সময় বাড়িতে কেউ ছিলেন না। এম রামকৃষ্ণ নামে ৮০ বছরের এক বৃদ্ধের বাড়ির দরজায় তালা ভাঙা ছিল। বাড়ি ফিরে তালা ভাঙা দেখে বুঝতে পারেন চুরি হয়েছে। কিন্তু বাড়ির মধ্যে ঢুকে আশ্চর্য হয়ে যান বৃদ্ধ। দেখেন, কিছুই চুরি যায়নি। তার পরই তিনি দেখেন, ৫০০ টাকার নোট পড়ে রয়েছে। এর পরেই পুলিশে অভিযোগ জানান তিনি। বৃদ্ধের দাবি, ৫০০ টাকার নোটটি চোরেরাই রেখে গিয়েছেন। ওই বৃদ্ধ অবসরপ্রাপ্ত ইঞ্জিনিয়ার। স্ত্রীর সঙ্গে গত ১৯ জুলাই গুরুগ্রামে পুত্রের বাড়িতে গিয়েছিলেন বৃদ্ধ। পুলিশ জানিয়েছে, ২১ জুলাই সকালে বৃদ্ধকে ফোন করে তালা ভাঙার কথা জানান তাঁর এক প্রতিবেশী। সে কথা জানার পরই সঙ্গে সঙ্গে বাড়ি ফিরে আসেন বৃদ্ধ।এই ঘটনার তদন্ত শুরু করেছে পুলিশ। কারা তালা ভাঙলেন বৃদ্ধের বাড়িতে, তা খতিয়ে দেখা হচ্ছে বলে পুলিশ সূত্রে খবর।