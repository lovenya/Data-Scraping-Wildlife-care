মত্ত অবস্থায় এক ব্যক্তিকে হেনস্থা করতে দেখে প্রতিবাদ করেছিলেন সরশুনার বাসিন্দা সুব্রত মুখোপাধ্যায়। তখনকার মতো বিষয়টি মিটে গেলেও, বুধবার গভীর রাতে প্রতিবাদী সুব্রতের বাড়িতে হামলা চালায় এক দল দুষ্কৃতী। তাঁর বাড়ি লক্ষ্য করে বোমাবাজি হয়। এমনকি, গুলি চলেও বলে অভিযোগ। এই ঘটনায় চাঞ্চল্য ছড়িয়েছে সরশুনার কেষ্টর মোড়ে। এখনও মূল অভিযুক্ত অধরা থাকায় স্থানীয় বাসিন্দাদের মধ্যে ক্ষোভ বাড়ছে। স্থানীয় সূত্রে জানা গিয়েছে, গত বুধবার সরস্বতী পুজোর রাতে ১৮সি রুটের বাস থেকে নেমে বাড়ি ফিরছিলেন বিশ্বজিৎ রায় নামে এক ব্যক্তি। অভিযোগ, উজ্জল নস্কর এবং তাঁর দলবল ওই ব্যক্তিকে মত্ত অবস্থায় হেনস্থা করতে থাকেন। যেখানে ঘটনাটি ঘটছিল, তার কাছেই একটি ক্লাবে বসে ছিলেন স্থানীয় কয়েক জন। এই ঘটনা দেখে প্রতিবাদ করেন সুব্রত। শুরু হয় তর্কাতর্কি। সুব্রতবাবুকে দেখে নেওয়ার হমকি দেয় উজ্জ্বল। তখনকার মতো হুমকি দিয়ে ঘটনাস্থল ছাড়ে দুষ্কৃতীরা। অভিযোগ, রাত ১টা নাগাদ দলবল নিয়ে সুব্রতর বাড়িতে হামলা চালায় উজ্জ্বল। মুড়িমুড়কির মতো চলে বোমাবাজি। গুলিও চালানো হয় বলে স্থানীয়দের দাবি। ঘটনার পর থেকে খোঁজ নেই উজ্জ্বলের। মূল অভিযুক্ত ধরা না পড়ায় আতঙ্কিত এলাকার বাসিন্দারা। আরও পড়ুন: রাজ্যে আইনের শাসন নেই, নৈরাজ্য চলছে: ধনখড় আরও পড়ুন: হামলার কয়েক মিনিট আগে ফেসবুক লাইভ, কে এই রামভক্ত গোপাল?​ তদন্তে নেমেছে সরশুনা থানায় পুলিশ। ঘটনাস্থল থেকে বোমা উদ্ধার হয়েছে। এখনও পর্যন্ত মূল অভিযুক্তকে গ্রেফতার করা না গেলেও, কয়েকজনকে আটক করা হয়েছে বলে পুলিশ সূত্রে খবর।