পারিবারিক অশান্তির জেরে স্ত্রী সন্তানদের নিয়ে অন্যত্র থাকেন। সেই প্রৌঢ়ের বিরুদ্ধে চার প্রতিবেশীকে খুনের অভিযোগ উঠল। পাশাপাশি, আরও এক জন জখম হয়ে হাসপাতালে চিকিৎসাধীন। শুক্রবার বিকেলে ঘটনাটি ঘটেছে দক্ষিণ মুম্বইয়ের গ্র্যান্ট রোড স্টেশন এলাকায়। অভিযুক্তকে গ্রেফতার করেছে পুলিশ। একটি সংবাদমাধ্যমের প্রতিবেদনে প্রকাশ, অভিযুক্তের নাম চেতন গালা। শুক্রবার দুপুর সাড়়ে ৩টে নাগাদ চার প্রতিবেশীকে তিনি অস্ত্র দিয়ে আঘাত করেন। চেতনের আঘাতে মৃত্যু হয় জয়েন্দ্র মিস্ত্রি (৭৭), ইলাবাই (৭০) এবং জেনিল ব্রহ্মট (১৮)-সহ আরও এক জনের।  প্রতিবেশীদের উপর হামলার পর নিজেকে ঘরে বন্দি করে রেখেছিলেন চেতন। পরে পুলিশ তাঁকে গ্রেফতার করে। পুলিশ সূত্রে খবর, ধৃতের মানসিক সমস্যা রয়েছে। তিনি দীর্ঘ দিন ধরে চিকিৎসার মধ্যে রয়েছেন। মাস দুয়েক আগে এক ছেলে এবং দুই মেয়েকে নিয়ে স্ত্রী বাড়ি ছেড়ে চলে গিয়েছেন। তার পর থেকে চেতনের সমস্যা আরও বেড়ে যায়। এমনকি, পুলিশকে তিনি জানান তাঁর স্ত্রী এবং সন্তানদের ফিরিয়ে নিয়ে আসতে। অভিযুক্তের বিরুদ্ধে ভারতীয় দণ্ডবিধির ৩০২ (খুন), ৩০৭ (খুনের চেষ্টা)-সহ বিভিন্ন ধারায় মামলা রুজু করেছে পুলিশ।