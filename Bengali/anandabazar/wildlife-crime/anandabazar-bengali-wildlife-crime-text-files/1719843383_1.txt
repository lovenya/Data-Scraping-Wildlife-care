মায়ের মৃতদেহ বাড়িতেই লুকিয়ে রেখেছিলেন ছেলে। শেষে মৃতদেহ থেকে বেরনো পচা গন্ধ বাড়ির বাইরেও ছড়াতে শুরু করায় সন্দহ হয় পাড়া-প্রতিবেশীদের। পুলিশে খবর দিতে তারাই এসে উদ্ধার করে ওই মৃতদেহ এবং মৃতার ৪৫ বছরের মদ্যপ ছেলেকে। ঘটনাটি ঘটেছে উত্তরপ্রদেশের গুলরিহায়। পুলিশ জানিয়েছে, মৃতার বয়স ৮২। তাঁর নাম শান্তি দেবী। একটি সরকারি স্কুলের অবসরপ্রাপ্ত শিক্ষিকা তিনি। তাঁর একমাত্র সন্তান, ছেলে নিখিল মিশ্র। স্ত্রী-সন্তানকে নিয়ে নিখিল মায়ের সঙ্গে একই বাড়িতে থাকতেন। তবে দিন ১৫ আগে নিখিলের স্ত্রী পারিবারিক অশান্তির জন্য সন্তানকে নিয়ে তাঁর বাবার বাড়িতে চলে গিয়েছিলেন। শান্তি দেবীর মৃত্যু হয় তার পর। পুলিশকে নিখিল জানিয়েছেন ৫ দিন আগে অসুস্থ হয়ে মারা যান তাঁর মা। কিন্তু অন্ত্যেষ্টির জন্য প্রয়োজনীয় অর্থ না থাকায় তিনি তাঁর মায়ের মৃতদেহের শেষকৃত্য করতে পারেননি। যদিও পুলিশ নিখিলের সঙ্গে কথা বলে জানিয়েছে, তাঁর কথাবার্তা অপ্রকৃতিস্থ ছিল। তা ছাড়া তিনি মদ্যপও ছিলেন। তাই কথা বলে এখনও ঘটনাটি সম্পর্কে স্পষ্ট ধারণা পাওয়া যায়নি। পুলিশ আপাতত দেহটি ময়না তদন্ত করতে পাঠিয়েছে। তারা জানিয়েছে, তদন্ত শেষ হলে তবেই পরবর্তী পদক্ষেপ করা হবে। তবে প্রাথমিক তদন্তে পুলিশ জেনেছে নিখিল মদ্যপ অবস্থায় প্রায়ই বাড়িতে অশান্তি করতেন। তাঁর আচরণে বিরক্ত হয়েই তাঁর স্ত্রী এবং সন্তান বাড়ি ছেড়ে চলে যান। অন্য দিকে, প্রতিবেশীরা জানিয়েছেন, ওই বাড়িতে কয়েক জন ভাড়াটিয়াও থাকতেন। তাঁরাও নিখিলের জন্যই মাস কয়েক আগে বাড়িটি ছেডে় দেন।