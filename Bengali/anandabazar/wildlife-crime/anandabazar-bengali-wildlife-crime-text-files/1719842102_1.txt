চেন্নাইয়ের স্বঘোষিত গুরু শিবশঙ্কর বাবার বিরুদ্ধে ছাত্রীদের যৌন হেনস্থার অভিযোগ দায়ের করল পুলিশ। পুলিশ সূত্রে খবর, চেন্নাইয়ের কেলামবক্কমে শিবশঙ্করের একটি শিক্ষা প্রতিষ্ঠান আছে। সুশীল হরি ইন্টারন্যাশনাল রেসিডেন্সিয়াল স্কুল নামে ওই শিক্ষা প্রতিষ্ঠানে বহু ছাত্রী পড়াশোনা করেন। কী ভাবে এই গুরু যৌন হেনস্থা করতেন পড়ুয়াদের অনেকেই নেটমাধ্যমে তা নিয়ে মুখ খোলে। পড়ুয়াদের অভিযোগের ভিত্তিতেই রাজ্যের শিশুকল্যাণ কমিটি শিবশঙ্করকে তলব করে। কিন্তু তিনি সেখানে হাজির হননি। পরিবর্তে তাঁর একটি দল কমিটির কাছে হাজিরা দেয়। দলের সদস্যরা কমিটিকে জানান, বুকে ব্যথার কারণে তাঁদের গুরুকে দেহরাদূনের এক হাসপাতালে ভর্তি করানো হয়েছে। পড়ুয়াদের অভিযোগের ভিত্তিতে  শিবশঙ্করের বিরুদ্ধে ভারতীয় দণ্ডবিধির ৩৫৪, ৩৬৩, ৩৬৫ এবং ৩৬৬-সহ একাধিক ধারায় মামলা রুজু করা হয়েছে। এ ছাড়া পকসো আইনেও মামলা করা হয়েছে বলে জানিয়েছে পুলিশ। পুলিশ জানিয়েছে, যারা অভিযোগ জানিয়েছে, তাদের মধ্যে দু’জন নাবালিকাও রয়েছে।