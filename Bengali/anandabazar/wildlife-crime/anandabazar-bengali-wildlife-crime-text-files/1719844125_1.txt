পোষ্য কুকুরকে নিয়ে যুগলের মধ্যে ঝামেলা বেধেছিল। তাঁদের ঝামেলার মধ্যে হস্তক্ষেপ করেন যুবকের একত্রবাসের সঙ্গীর মা। আর এর জেরে একত্রবাসের সঙ্গীর মাকে গুলি করে খুনের অভিযোগ উঠল ওই যুবকের বিরুদ্ধে। শনিবার দিল্লির ডিবিজি রোড এলাকার ঘটনা। সোমবার এই ঘটনার কথা প্রকাশ্যে এসেছে। কাঞ্চন নামে ৪০ বছর বয়সি মহিলার ২২ বছরের কন্যার সঙ্গে গত কয়েক মাস ধরে একত্রবাস করছিলেন আলোক ওরফে প্রিন্স নামে ২৭ বছর বয়সি এক যুবক। পুলিশ সূত্রে খবর, বাড়িতে পোষ্য কুকুর রেখেছিলেন তরুণী। যা মোটেই পছন্দ করেননি আলোক। এই নিয়ে তাঁদের মধ্যে অশান্তি লেগেই থাকত। অভিযোগ, পোষ্য কুকুরকে হেনস্থা করতেন আলোক। আর তা নিয়েই যুগলের মধ্যে প্রায়ই ঝামেলা হত। আলোকের সঙ্গে ঝামেলার কথা মাকে জানিয়েছিলেন ওই তরুণী। সেই মতো তাঁদের বাড়িতে যান তরুণীর মা। শনিবার পোষ্য কুকুরকে নিয়ে যুগলের মধ্যে অশান্তি চরম পর্যায়ে পৌঁছয়। তাঁদের ঝামেলার মধ্যে তরুণীর মায়ের হস্তক্ষেপে আরও চটে যান আলোক। এর পরই পিস্তল বার করে তরুণীর মাকে গুলি করেন। ঘটনাস্থলেই মৃত্যু হয় কাঞ্চনের। অপরাধের পরই এলাকা থেকে চম্পট দেন তিনি। পুলিশ জানিয়েছে, আলোকের বিরুদ্ধে ভারতীয় দণ্ডবিধির ৩০৭ ধারা এবং অস্ত্র আইনে মামলা রুজু করা হয়েছে। তাঁর খোঁজে তল্লাশি চালানো হচ্ছে। লিভ ইন সঙ্গীর বিরুদ্ধে খুনের অভিযোগের একাধিক ঘটনা বিগত কয়েক মাসে প্রকাশ্যে এসেছে। যার মধ্যে অন্যতম শ্রদ্ধা ওয়ালকরের ঘটনা। একত্রবাসের সঙ্গীর হাতে খুন হতে হয়েছে শ্রদ্ধাকে। এ বার দিল্লিতে আরও এক অপরাধের ঘটনা প্রকাশ্যে এল, যেখানে অভিযুক্ত লিভ ইন সঙ্গী।