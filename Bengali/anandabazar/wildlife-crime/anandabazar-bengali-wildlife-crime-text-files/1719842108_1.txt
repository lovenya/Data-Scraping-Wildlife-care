নয়ডায় চুরি করা ১৩ কেজি সোনা ও ৮ কোটি টাকা-সহ ছ’জনকে গ্রেফতার করেছিল পুলিশ। এ বার তদন্তে সন্ধান মিলল সেই ফ্ল্যাট মালিকের। গ্রেটার নয়ডার সিলভার সিটি এলাকায় এই বিলাসবহুল ফ্ল্যাটের মালিক সুপ্রিম কোর্টের আইনজীবী বলে দাবি করা এক ব্যক্তির। নাম কিশলয় পাণ্ডে। পুলিশ জানিয়েছে, কিশলয়ের আইনের ডিগ্রি ভুয়ো হতেও পারে। তিনি অন্য একজনের নামে ওই ফ্ল্যাট ভাড়া নিয়েছিলেন। যদি অভিযোগ অস্বীকার করেছেন কিশলয়। তিনি বলেছেন, চোরাই মাল বা ওই ফ্ল্যাট সম্পর্কে কিছুই জানেন না। তাঁর বিরুদ্ধে মিথ্যা অভিযোগ করা হচ্ছে। গত সেপ্টেম্বর মাসে ওই ফ্ল্যাট থেকে চুরি যায় ১৩ কেজি সোনা ও ৮ কোটি টাকা। তা নিয়ে প্রাথমিক ভাবে পুলিশে অভিযোগ করা হয়নি। পুলিশের সন্দেহ, এই বিপুল সম্পদ চুরি যাওয়ার ঘটনা নিয়ে অভিযোগ করলে আয়কর দফতরের নজরে প়ড়তে হতে পারে, এই ভয়ে কিছু বলেননি মালিক। কিন্তু তারপরেই ছ’জনকে সোনা ও নগদ টাকা-সহ গ্রেফতার করে পুলিশ। তাদের থেকেই এই ফ্ল্যাটের সন্ধান পাওয়া যায়। ধৃতদের থেকেই মালিক কি‌শলের সন্ধান পায় পুলিশ, কারণ ধৃতদের মধ্যে একজন কিশলয়ের গাড়ির চালক, একজন বাড়ির নিরাপত্তারক্ষী। দেখা যায়, এর আগেও একাধিক জালিয়াতির মামলায় জড়িয়েছেন কিশলয়। একসময়, একটি আবাসন সংস্থাও আলাদা করে অভিযোগ দায়ের করেছে কিশলয়ের বিরুদ্ধে। স্বাভাবিক ভাবে কিশলয়ের ভূমিকা নিয়ে সন্দেহ তৈরি হয়। এর মধ্যেই টুইটারে নিজের বক্তব্য প্রকাশ করেন কিশলয়। পুরনো মামলা নিয়ে তিনি বলেন, ‘‘১৮-১৯ বছরে আগের ঘটনা এ গুলি এবং সম্পূর্ণ অন্য বিষয়। সাম্প্রতিক ঘটনার মাধ্যমে আমাকে ফাঁসিয়ে দেওয়ার চেষ্টা করা হচ্ছে। যিনি সাধারণ মানুষের অর্থ আসলে চুরি করেছেন, তাঁকে আড়াল করতেই এমন পরিকল্পনা করা হয়েছে।’