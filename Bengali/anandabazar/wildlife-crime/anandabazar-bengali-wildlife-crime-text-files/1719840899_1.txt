পুকুরের জলে ভাসছে কালো একটি মাথা। দেখেই সন্দেহ হয়েছিল স্থানীয় বাসিন্দাদের। খবর পেয়ে পুলিশ এসে মৃতদেহটি পাড়ে তোলার পরে জানা গেল, ওই যুবক এলাকারই একটি আবাসনে থাকতেন। দিন তিনেক আগে শিয়ালদহে তাঁদের পারিবারিক দোকান থেকে বেরিয়ে উধাও হয়ে গিয়েছিলেন তিনি। সোমবার সকালে ঘটনাটি ঘটেছে আগরপাড়ায়। পুলিশ জানিয়েছে, মৃতের নাম পবন শর্মা (২৫)। বাবা-মায়ের সঙ্গে আগরপাড়ারই বোস গার্ডেনে একটি ফ্ল্যাটে ভাড়া থাকতেন তিনি। শিয়ালদহের বৈঠকখানা বাজারে তাঁদের দোকান রয়েছে। কী ভাবে ওই যুবকের মৃত্যু হল, তা খতিয়ে দেখছে পুলিশ। মৃতের পরিজন ও বন্ধুরা পুলিশকে জানিয়েছেন, গত শুক্রবার বিকেল সাড়ে ৫টা নাগাদ জলখাবার খেয়ে দোকান থেকে বেরিয়ে যান পবন। পাশেই এক বন্ধুর মোবাইলের যন্ত্রাংশের দোকানে যান তিনি। সেখানে গিয়ে নিজের মোবাইলটি চার্জে বসিয়ে ‘একটু আসছি’ বলে বেরিয়ে যান। তাঁর বন্ধু তথা বৈঠকখানা বাজারের দোকানি শাম্মি গুপ্ত বলেন, ‘‘ফোন চার্জে বসিয়ে পবন কোথায় গিয়েছিল, আর জানা যায়নি। রাত হয়ে গেলেও দোকানে না ফেরায় আমরা সকলে ওর খোঁজ

শুরু করি।’’ মৃতের আর এক বন্ধু রাহুল রায় জানান, পবনের মোবাইলটি চার্জে বসানো থাকায় তাঁর সঙ্গে যোগাযোগ করা সম্ভব হয়নি। সকলে ভেবেছিলেন, হয়তো কোনও বন্ধুর সঙ্গে কোথাও গিয়েছেন তিনি।

তবে শুক্রবার সারা রাত কেটে গেলেও ওই যুবক বাড়ি না ফেরায় শনিবার তাঁর আত্মীয়-পরিচিতদের কাছে খোঁজ করা শুরু হয়। পবনের বাবা

দীনেশবাবু বলেন, ‘‘দু’দিন কেটে গেলেও ছেলের খোঁজ না পেয়ে রবিবার মুচিপাড়া থানায় নিখোঁজ ডায়েরি করেছিলাম।’’ সোমবার সকালেও বাড়ির সকলে মিলে নিখোঁজ পবনের সন্ধানে বেরোন। সেই সময়েই আবাসনের পিছনের পুকুরে ভেসে ওঠে পবনের মাথা। পুকুরপাড়ে দেহটি তোলার পরে তাঁর পকেট থেকে ট্রেনের মাসিক টিকিট ও ভোটার কার্ড পাওয়া যায়। তা থেকে জানা যায় নাম ও ঠিকানা। এর পরে স্থানীয় কয়েক জন পুলিশকে জানান, তাঁরা ওই যুবককে আগরপাড়া এলাকায় দেখেছেন। তদন্তকারীরা স্থানীয় কেব্‌ল অপারেটরের সঙ্গে যোগাযোগ করলে তিনি পবনের আবাসনের খোঁজ দেন। ওই কেব্‌ল অপারেটরের থেকে ফোন নম্বর পেয়ে পবনের বাবার সঙ্গে যোগাযোগ করে পুলিশ। পুলিশ সূত্রের খবর, শুক্রবার রাতে পবনকে পুকুরের আশপাশে দেখেছেন, এমন কোনও প্রত্যক্ষদর্শীকে পাওয়া যায়নি। কখন এবং কেন পবন আবাসনের পিছনের পুকুরপাড়ে এসেছিলেন, তা খতিয়ে দেখছেন তদন্তকারীরা।