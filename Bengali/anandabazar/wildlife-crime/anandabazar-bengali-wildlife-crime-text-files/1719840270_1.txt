জমিজমা নিয়ে প্রতিবেশির সঙ্গে বিবাদের জেরে শূন্যে গুলি চালানোর অভিযোগ উঠল এক ব্যক্তির বিরুদ্ধে। রবিবার বিকেলে ঘটনাটি ঘটেছে বনগাঁর শক্তিগড় এলাকায়। পুলিশ ওই ব্যক্তিকে বন্দুক ও গুলি-সহ গ্রেফতার করেছে। পুলিশ ও স্থানীয় সূত্রে জানা গিয়েছে, শ্যামল বিশ্বাস নামে ওই ব্যক্তি অবসর প্রাপ্ত বিএসএফ জওয়ান। ২০০৭ সালে অবসর নেয়। পরবর্তী সময়ে একটি ব্যাঙ্কে নিরাপত্তা কর্মী হিসাবে সে কাজ করত। তাঁর লাইসেন্সপ্রাপ্ত বন্দুক রয়েছে। পুলিশ জানিয়েছে, প্রতিবেশি মুকুন্দ সরকারের সঙ্গে তার বিবাদ চলছিল। সম্প্রতি মুকুন্দের ছেলে সুদীপ বাড়ি তৈরির কাজ শুরু করেন। রবিবার বিকেলে শ্যামল বন্দুক নিয়ে সুদীপের বাড়িতে চড়াও হয়। বাড়ি তৈরি বন্ধ করতে হুমকি দেয় বলে অভিযোগ। গালিগালাজও করতে থাকে। অভিযোগ, ওই সময় শ্যামল বন্দুক তাক করে সুদীপদের ভয় দেখানোর জন্য শূন্যে গুলি চালায়। সুদীপরা ওই দৃশ্য মোবাইলে তুলে রাখেন। থানায় খবর দেওয়া হলে পুলিশ এসে শ্যামলকে আটক করে থানায় নিয়ে যায়। পরে তাকে গ্রেফতার করা হয়। পুলিশের বক্তব্য, লাইসেন্স প্রাপ্ত বন্দুক থাকলেও তা কোনও নির্দিষ্ট কারণ ছাড়া চালানো যায় না। তার বিরুদ্ধে আইনি পদক্ষেপ নেওয়ার প্রস্তুতি নেওয়া হচ্ছে বলে জানিয়েছে পুলিশ।