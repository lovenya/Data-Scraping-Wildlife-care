আবাসনের পাঁচিল টপকে নকল চাবি ব্যবহার করে গাড়ি নিয়ে পালাল চোর। তবে শেষরক্ষা হল না। কয়েক ঘণ্টার মধ্যেই গাড়ি-সহ চোরকে পাকড়াও করল পুলিশ। মঙ্গলবার গভীর রাতে নিউ আলিপুরের একটি আবাসনে ওই ঘটনা ঘটে। পুলিশ দু’জনকে গ্রেফতার করেছে। তবে আবাসনের নিরাপত্তারক্ষীকেও আটক করেছে পুলিশ। তাঁর বক্তব্যেও অসঙ্গতি রয়েছে বলে দাবি তদন্তকারীদের। তাঁর বক্তব্যও খতিয়ে দেখা হচ্ছে। পুলিশ সূত্রের খবর, ওই আবাসনে মোট চব্বিশটি ফ্ল্যাট রয়েছে। মঙ্গলবার রাত দেড়টা নাগাদ বিকট আওয়াজে ঘুম ভাঙে আবাসনের নিরাপত্তারক্ষী সুবোধ বসুর। তিনি দেখেন আবাসনের পাঁচতলার বাসিন্দা সঞ্জীব মিশ্রের গাড়ি পার্কিং এলাকা থেকে বেপরোয়া ভাবে বার করতে গিয়ে অন্য গাড়িকে ধাক্কা মেরেছে। নিরাপত্তারক্ষী গাড়ির চালকের কাছে জানতে চান কী হয়েছে। তাতে ওই চালক নিরাপত্তারক্ষীকে জানায় গাড়ির মালিক সঞ্জীববাবু তাকে গাড়ি নিয়ে কিছু একটা জিনিস আনতে বলছেন। ওই চালক তাঁকে আবাসনের মূল গেটের তালা খুলতেও বলে। গভীর রাতে এমন ঘটনায় অবাক নিরাপত্তারক্ষী আবাসনের পাঁচতলায় সঞ্জীব মিশ্রের ফ্ল্যাটে গিয়ে ঘটনার সত্যতা জানতে চান। এর পরে তিনি আবাসনের নীচে নেমে দেখেন, গাড়ি নিয়ে পালিয়েছে চালক। মূল গেটের তালা ভাঙা। বুধবার নিউ আলিপুর থানায় লিখিত অভিযোগ জানান সঞ্জীববাবু। পুলিশ জানিয়েছে, আবাসনের সিসি ক্যামেরা অকেজো থাকায় নিরাপত্তারক্ষীর বর্ণনা শুনে দুষ্কৃতীর ছবি আঁকায়। বুধবার দুপুরেই গাড়ি চুরিতে অভিযুক্ত উজ্জ্বল বনু ও তার সাগরেদ সমীরণ পাখিরাকে পুলিশ গ্রেফতার করে। পুলিশ জানিয়েছে, মূল অভিযুক্ত উজ্জ্বল বছর দেড়েক আগে ওই আবাসনেই নিরাপত্তারক্ষীর কাজ করত। মঙ্গলবার সে গভীর রাতে পাঁচিল টপকে আবাসনে ঢোকে। পাঁচিলের বাইরে থেকে আবাসনের ভিতরে নজর রাখছিল সমীরণ। পুলিশ জানিয়েছে, উজ্জ্বল ওই আবাসনে এক সময় কাজ করত বলে সেখানকার যাবতীয় কিছু তার নখদর্পণে ছিল। মঙ্গলবার রাতে পাঁচিল টপকে ঢুকে সে সোজা গাড়ির নকল চাবি রাখার বোর্ড থেকে সঞ্জীবের গাড়ির চাবিটি নেয় উজ্জ্বল। নিরাপত্তারক্ষী সুবোধ গাড়ির মালিকের ফ্ল্যাটে যাওয়ার ফাঁকেই উজ্জ্বলেরা গাড়িটি সজোরে চালিয়ে গেটের তালা ভেঙে পালিয়ে যায়। দিল্লি দখলের লড়াই, লোকসভা নির্বাচন ২০১৯ অবশ্য গাড়ির মালিক অভিযোগকারী সঞ্জীব মিশ্র বলেন, ‘‘নিরাপত্তারক্ষীও সন্দেহের ঊর্ধ্বে নন। নিরাপত্তারক্ষীর কাছে ঘটনাটি জেনেই আমি ওই চালককে আটকাতে বলি। কিন্তু নীচে গিয়ে দেখি, ততক্ষণে আমার গাড়ি উধাও।’’