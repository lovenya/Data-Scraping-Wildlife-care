জয়েন্ট বিডিও পরিচয়ে চাকরির প্রতিশ্রুতি দিয়ে সাড়ে ৪ লক্ষ টাকা প্রতারণার অভিযোগ উঠল ডায়মন্ড হারবারের এক যুবকের বিরুদ্ধে। মঙ্গলবার এই অভিযোগের ভিত্তিতে ওই যুবককে গ্রেফতার করেছে কুলপি থানার পুলিশ। বুধবার তাঁকে আদালতে হাজির করানো হবে। পুলিশ সূত্রে খবর, মুন্নাফ মোল্লা নামে ধৃত যুবক ডায়মন্ড হারবার থানার বোলসিদ্ধি এলাকার বাসিন্দা। মঙ্গলবার তাঁর বিরুদ্ধে সাড়ে ৪ লক্ষ টাকা প্রতারণার অভিযোগ করেছেন কুলপি থানার রমজান নগরের বাসিন্দা হাকসান মোল্লা। তাঁর অভিযোগ, গত দশ-এগারো মাস চাকরি দেওয়ার নাম করে তাঁর কাছ থেকে কিস্তিতে সাড়ে ৪ লক্ষ টাকা নিয়েছেন মুন্নাফ। এর পর দীর্ঘ দিন কেটে গেলেও চাকরি পাননি তিনি। সে জন্য মুন্নাফের বিরুদ্ধে কুলপি থানায় অভিযোগ করেছেন। মঙ্গলবার রাতেই মুন্নাফকে গ্রেফতার করে কুলপি থানার পুলিশ। বুধবার ধৃতকে ডায়মন্ড হারবারের এসিজেএম আদালতে হাজির করানো হবে। মন্দিরবাজারের এসডিপিও বিশ্বজিৎ নস্কর বলেন, ‘‘রমজান নগরের হাকসান মোল্লা পুলিশের কাছে অভিযোগ করেছেন যে, দশ-এগারো মাস আগে মুন্নাফ মোল্লার সঙ্গে তাঁর পরিচয় হয়েছিল। সে সময় তিনি নিজেকে একটি ব্লকের যুগ্ম বিডিও বলে পরিচয় দিয়েছিলেন। অভিযোগকারীকে পুরসভায় চাকরির প্রতিশ্রুতি দিয়ে তাঁর কাছ থেকে ধাপে ধাপে প্রায় সাড়ে ৪ লক্ষ টাকা নেন ওই ব্যক্তি। এই অভিযোগের ভিত্তিতে মামলা রুজু করা হয়েছে। আজ (বুধবার) ওকে কোর্টে হাজির করানো হবে। আমরা পুলিশি হেফাজতের আবেদন করব। ধৃতকে জেরা করা হয়েছে। এই ব্যক্তির সঙ্গে আরও কেউ জড়িত কি না, তা তদন্ত করে দেখা হবে।’’