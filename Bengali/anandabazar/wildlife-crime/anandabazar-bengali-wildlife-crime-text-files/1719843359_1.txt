সপ্তাহখানেকের ব্যবধানে আরও এক শিখ মহিলা খুন কানাডায়। বার বার ছুরি চালিয়ে খুন করা হল ৪০ বছরের এক মহিলাকে। বুধবার ওই মহিলাকে খুনের অভিযোগে তাঁর স্বামীকে ঘটনাস্থল থেকে গ্রেফতার করেছে পুলিশ। যদিও শুক্রবার সংবাদমাধ্যমে পুলিশ জানিয়েছে, ওই ব্যক্তিকে ছেড়ে দেওয়া হয়েছে। রয়্যাল কানাডিয়ান মাউন্টেড পুলিশ (আরসিএমপি) জানিয়েছে, ব্রিটিশ কলম্বিয়ার সারের নিউটন এলাকায় বুধবার নিজের বাড়িতে হামলার শিকার হয়েছেন হরপ্রীত কউর। তাঁকে ছুরি দিয়ে একাধিক আঘাত করা হয়েছিল। হরপ্রীতের উপর ছুরির হামলা চালানোর ঘটনা জানিয়ে বুধবার রাত সাড়ে ৯টার কিছু ক্ষণ আগে ফোন করা হয়েছিল পুলিশকে। সঙ্গে সঙ্গে সেখানে ছুটে যান পুলিশকর্মীরা। ঘটনাস্থলে আশঙ্কাজনক অবস্থায় পড়েছিলেন হরমনপ্রীত। তাঁকে স্থানীয় হাসপাতালে নিয়ে যাওয়া হলে সেখানেই মারা যান তিনি। এই খুনের অভিযোগ হরপ্রীতের স্বামীকে প্রথমে গ্রেফতার করলেও তিনি পরে ছাড়া পেয়ে যান। প্রসঙ্গত, ৩ ডিসেম্বর কানাডার মিসিসগা এলাকায় একটি গ্যাস স্টেশনে পবনপ্রীত কউর নামে ২১ বছরের এক শিখ তরুণীকে গুলি করে খুন করা হয়েছিল। তার কয়েক দিনের মধ্যেই আরও এক শিখ মহিলাকে খুন করা হল। সপ্তাহখানেকের ব্যবধানে এই দু’টি খুনের ঘটনায় উদ্বিগ্ন কানাডার পুলিশ। তদন্তকারী দলের সার্জেন্ট টিমোথি পিয়েরোটি বলেন, ‘‘এ ধরনের ঘটনা পরিবার-পরিজনের পাশাপাশি গোটা সম্প্রদায়ের উপরেই প্রভাব ফেলে।’’