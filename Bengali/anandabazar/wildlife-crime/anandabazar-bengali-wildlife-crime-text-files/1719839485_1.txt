শুধু মানসিক প্রতিবন্ধী নয়, তরুণী মূক ও বধিরও। অভিযোগ, তাঁর উপরে লাগাতার শারীরিক নির্যাতন করত প্রতিবেশী এক বৃদ্ধ। এর জেরে অন্তঃসত্ত্বা হয়ে পড়েন তরুণী। শেষমেশ কোনওমতে আকারে-ইঙ্গিতে পরিবারের বাকিদের ঘটনাটি জানান তিনি। এর পরেই শুক্রবার উত্তপ্ত হয়ে ওঠে দত্তপুকুর থানার শ্রীকৃষ্ণনগর এলাকা। তরুণীর পরিবারের দায়ের করা অভিযোগের ভিত্তিতে নিকুঞ্জি শিকদার নামে ৬০ বছরের ওই বৃদ্ধকে গ্রেফতার করেছে পুলিশ। তার বিরুদ্ধে ধর্ষণের মামলা রুজু হয়েছে। পাশাপাশি, নির্যাতিতার ডাক্তারি পরীক্ষাও করিয়েছে পুলিশ। স্থানীয় সূত্রে জানা গিয়েছে, নিকুঞ্জ সম্পর্কে বছর ছাব্বিশের ওই তরুণীর দাদু। সেই সূত্রে তাঁর বাড়িতে যাতায়াত ছিল বৃদ্ধের। তরুণীর পরিবারের অভিযোগ, বাড়িতে কেউ না থাকার সুযোগে দিনের পর দিন নিকুঞ্জ তাঁর উপরে অত্যাচার চালাত। ঘটনার কথা কাউকে জানালে তরুণীকে প্রাণে মেরে ফেলারও হুমকি দিত সে। সম্প্রতি ওই মহিলা অসুস্থ হয়ে পড়েন।চিকিৎসকের কাছে নিয়ে যাওয়া হলে জানা যায়, তিনি পাঁচ মাসের অন্তঃসত্ত্বা। অভিযোগে ওই মহিলার পরিবার জানিয়েছে, তরুণীকে নানা ভাবে জিজ্ঞাসা করা হলে তিনি আকার-ইঙ্গিতে বৃদ্ধের কুকীর্তির কথা জানান। এর পরেই বৃহস্পতিবার দত্তপুকুর থানায় অভিযোগ করেন মেয়েটির বাড়ির লোক। পুলিশের দাবি, তদন্তকারী অফিসারদেরও ইশারায় পুরো ঘটনা জানিয়েছেন ওই তরুণী। তাঁর পরিজনেরা জানান, সম্পর্কের সুযোগ নিয়ে অসুস্থ একটি মেয়ের উপরে পাশবিক অত্যাচার চালিয়েছেন ওই বৃদ্ধ। অভিযুক্তের কঠিন শাস্তির দাবি তুলেছেন তাঁরা।