দেশে বেড়ে চলা গণপিটুনির ঘটনায় তিনি উদ্বিগ্ন। আর সেই উদ্বেগের শিকার তিনি নিজেও। এ ধরনের ঘটনা থেকে বাঁচতে এ বার নিজের নামটাই বদলে ফেলার সিদ্ধান্ত নিলেন মধ্যপ্রদেশের এক মুসলিম আমলা। নাম নিয়াজ খান। কমল নাথ সরকারের এক জন আমলা। দেশে মুসলিম সম্প্রদায় কতটা অসুরক্ষিত সেই আশঙ্কা প্রকাশ করেছেন তিনি। আর সে কারণেই নিজের মুসলিম পরিচয়টা লুকোতে চাইছেন বলে জানিয়েছেন নিয়াজ। ‘ঘৃণার তলোয়ার’ থেকে নিজেকে বাঁচানোর এটাই একমাত্র উপায় বলে মনে করেন তিনি। নিয়াজ বলেন, “পরিবর্তিত নামই আমাকে বাঁচাবে।” ক্লিন সেভড, ধোপদুরস্ত বেশভূষা। গোঁড়া মুসলিমদের মতো ফেজ টুপি বা কুর্তাও পরেন না।  আর এই চেহারাই তাঁকে হিংসা ও ঘৃণার হাত থেকে বাঁচাবে, এমনই দাবি নিয়াজের। পাশাপাশি তিনি বলেন, “অথচ আমার ভাই যখন প্রথাগত পোশাক বা টুপি পরে এবং বড় দাড়ি রাখে, তখনই তাঁর বিপদের সম্ভাবনা অনেক বেড়ে যায়।” মুসলিমদের নিরাপত্তা নিয়ে যখন কেউই ভাবে না, তাই নিজেদের নাম বদলে ফেলাটাই ভাল বলে মনে করেন নিয়াজ। আরও পড়ুন: সন্তানদের বিদেশে পাঠানোর টাকার উত্স কী, বিচ্ছিন্নতাবাদী নেতাদের উপর নজরদারি কেন্দ্রের আরও পড়ুন: ভারত-বাংলাদেশ উপকূল রক্ষীদের রাতভর অপারেশন, উদ্ধার ১০০ ভারতীয় ট্রলার নিজেদের ছবি বাঁচাতে মুসলিম সম্প্রদায়ের বলিউড অভিনেতাদেরও নাম বদলে নেওয়ার পরামর্শ দিয়েছেন মধ্যপ্রদেশের এই আমলা। এ প্রসঙ্গে তিনি টুইটারে লেখেন, “সেই সব অভিনেতার বোঝা উচিত কেন তাঁদের ছবি ফ্লপ হচ্ছে।” এই প্রথম নয়, এর আগেও সরব হয়েছিলেন নিয়াজ। কাজের জায়গায় তাঁর প্রতি বৈষম্যমূলক আচরণের অভিযোগ তুলে সোশ্যাল মিডিয়ায় নিয়াজ লিখেছিলেন, “আমার খান পদবিটা ভূতের মতো তাড়া করে বেড়াচ্ছে। মনে হচ্ছে আমি অচ্ছুত!”