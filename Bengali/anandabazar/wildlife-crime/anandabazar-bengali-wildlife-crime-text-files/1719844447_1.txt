লন্ডনের মতো ইংল্যান্ডের আরও এক শহরে একই দিনে চলল ছুরি হামলা। স্থানীয় সময় অনুযায়ী মঙ্গলবার ভোরে নটিংহ্যামের রাস্তায় পর পর ৩ জনকে ছুরিবিদ্ধ করেন বলে অভিযোগ এক অজ্ঞাতপরিচয় আততায়ীর বিরুদ্ধে। ছুরিবিদ্ধ করার পর আরও ৩ জনকে গাড়ি চাপা দিয়ে মারার চেষ্টা করেন বলে অভিযোগ। হামলায় ভারতীয় বংশোদ্ভূত এক কিশোরী খেলোয়াড়-সহ ৩ জন নিহত হয়েছেন বলে জানিয়েছে পুলিশ। বাকিদের হাসপাতালে ভর্তি করানো হয়েছে। অভিযুক্ত যুবককে গ্রেফতার করেছে পুলিশ। নটিংহ্যামশায়ার পুলিশ সূত্রে খবর, মঙ্গলবার ভোর ৪টে নাগাদ ইকেল্টন রোডে নটিংহ্যাম বিশ্ববিদ্যালয়ের দুই ছাত্র-ছাত্রীর উপর ছুরি নিয়ে হামলা চালান বলে ৩১ বছরের এক যুবকের বিরুদ্ধে অভিযোগ উঠেছে। ছুরির ঘায়ে নিহত হন গ্রেস ও’ম্যালি কুমার এবং বার্ন্যাবি ওয়েবার (১৯)। হামলার সময় ২ জনে একসঙ্গে রাস্তায় ছিলেন। এই হামলায় বছর পঞ্চাশের এক ব্যক্তিও প্রাণ হারিয়েছেন। অভিযোগ, ওই ব্যক্তির উপর হামলার পর তাঁর ভ্যান ছিনিয়ে নিয়ে আরও কয়েক জনকে চাপা দেওয়া চেষ্টা করেন যুবকটি। তবে খবর পেয়ে মিল্টন স্ট্রিট থেকে ঘটনাস্থলে পৌঁছয় পুলিশ। এর পর ম্যাপল স্ট্রিটে অভিযুক্তকে গ্রেফতার করা হয়। আপাতত পুলিশি হেফাজতে রয়েছেন তিনি। ৩১ বছরের অভিযুক্তের নাম-পরিচয় গোপন রেখেছে পুলিশ। এই ঘটনাকে এখনও জঙ্গিহানার তকমা দেয়নি তারা। তবে একটি বিবৃতি জারি করে নটিংহ্যামশায়ার পুলিশের প্রধান কনস্টেবল কেট মেনেল জানিয়েছেন, এই হামলার ঘটনায় জঙ্গিদমন শাখার সঙ্গে তদন্তে নেমেছেন তাঁরা। আপাতত কোনও সম্ভাবনাকেই উড়িয়ে দিচ্ছেন না তাঁরা। হামলায় নিহত গ্রেস কুমার-সহ ২ পড়ুয়ার মৃত্যুতে শোকবার্তা জানিয়েছেন নটিংহ্যাম বিশ্ববিদ্যালয় কর্তৃপক্ষ। তাঁরা জানিয়েছেন, হকি এবং ক্রিকেটের প্রতিভাবান খেলোয়াড় ছিলেন গ্রেস। অন্য দিকে, বিশ্ববিদ্যালয়ের ক্রিকেট দলে নিয়মিত ছিলেন বার্ন্যাবি। বিশ্ববিদ্যালয়ের পাশাপাশি ইংল্যান্ডের ক্রিকেট এবং হকি দলের নিয়ন্ত্রক সংস্থাও শোকপ্রকাশ করেছে। নটিংহ্যামের পর স্থানীয় সময় মঙ্গলবার সকাল ১০টা নাগাদ লন্ডনের একটি ফ্ল্যাটে ছুরিবিদ্ধ হন হায়দরাবাদের এক ছাত্রী। উচ্চশিক্ষার জন্য লন্ডনের ওয়েম্বলিতে ওই ফ্ল্যাটে ১ রুমমেটের সঙ্গে ভাড়া থাকতেন তিনি। অভিযোগ, ব্রাজিলীয় ওই রুমমেটের ছুরির আঘাতে নিহত হন ২৭ বছরের ওই তরুণী।