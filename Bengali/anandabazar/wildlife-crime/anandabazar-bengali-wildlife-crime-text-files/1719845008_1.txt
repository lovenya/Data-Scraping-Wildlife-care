বিবাহ-বহির্ভূত সম্পর্কের জেরে নিজের পুত্রকে খুন করলেন এক যুবক। এই অভিযোগ উঠেছে ঝাড়খণ্ডের জামশেদপুরের খাখরিপাড়া এলাকায়। অভিযুক্ত যুবককে গ্রেফতার করা হয়েছে। সোমবার এই ঘটনার কথা প্রকাশ্যে এসেছে। দু’বছরের শিশুপুত্রকে পুকুরের জলে ডুবিয়ে খুন করার অভিযোগ উঠেছে ওই যুবকের বিরুদ্ধে। ওই যুবকের নাম অজয় নামতা। তদন্তে নেমে পুলিশ জানতে পেরেছে যে, এক মহিলার সঙ্গে ওই যুবকের বিবাহ-বহির্ভূত সম্পর্ক ছিল। সেই কারণে স্ত্রী এবং পুত্রের সঙ্গে থাকতে চাইছিলেন না ওই যুবক। আর তার জেরেই পুত্রকে খুন করেন বলে জেরায় ওই যুবক স্বীকার করেছেন বলে দাবি পুলিশের। যুবকের এই কাণ্ডে হতবাক তাঁর পরিবারের সদস্যেরা। এই প্রতিবেদন লেখা পর্যন্ত স্ত্রীর বক্তব্য জানা যায়নি। এই ঘটনার তদন্ত শুরু করেছে পুলিশ।