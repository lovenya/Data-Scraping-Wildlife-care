সম্পত্তি নিয়ে বিবাদের জেরে ভাইকে ছুরি মেরে খুন করলেন দাদা। মঙ্গলবার রাতে মেদিনীপুর শহরের এক যুবকের বিরুদ্ধে এমনই অভিযোগ উঠেছে। এই অভিযোগের ভিত্তিতে বুধবার সকালে তাঁকে গ্রেফতার করেছে কোতোয়ালি থানার পুলিশ। পুলিশ সূত্রে খবর, মেদিনীপুর শহরের শরৎ পল্লি এলাকার বাসিন্দা লোকনাথ পণ্ডা (৩২)-কে খুনের অভিযোগ তাঁর দাদা ভোলানাথ পণ্ডাকে করা হয়েছে। ভোলানাথের বিরুদ্ধে থানা। অভিযোগ জানিয়েছেন তাঁর বাবা হৃষীকেশ পণ্ডা। স্থানীয় সূত্রে দাবি, মঙ্গলবার রাতে সম্পত্তি নিয়ে দুই ভাইয়ের মধ্যে ঝামেলা শুরু হয়। অভিযোগ, তা চরমে উঠলে ছুরি জাতীয় ধারালো কোনও অস্ত্র দিয়ে ভাইয়ের পেটে আঘাত করেন ভোলানাথ। তাতে গুরুতর জখম হন লোকনাথ। মঙ্গলবার রাতেই লোকনাথকে মেদিনীপুর মেডিক্যাল কলেজ হাসপাতালে ভর্তি করানো হয়েছিল। তবে বুধবার সকালে ওই হাসপাতাল তাঁর মৃত্যু হয়। এক ছেলের মৃত্যুর পর আর এক ছেলের বিরুদ্ধে কোতোয়ালি থানায় নালিশ করেন তাঁদের বাবা। ওই অভিযোগের ভিত্তিতে ভোলানাথকে গ্রেফতার করে পুলিশ। বুধবার অভিযুক্তকে আদালতে হাজির করানোর আগে তাঁর মেডিক্যাল পরীক্ষা করানো হয়েছে বলে পুলিশ সূত্রে খবর। হাসপাতাল চত্বরে সাংবাদিকদের প্রশ্নের জবাবে ভোলানাথের দাবি, আত্মরক্ষায় ভাইকে মেরেছেন। তাঁর কথায়, ‘‘স্ত্রীর আর আমার গায়ে হাত দিয়েছিল বলে ভাইকে মেরেছি। আমাকে বাড়ি থেকে বার করতে চেয়েছিল। সে জন্য আমাকে মেরেছিল। নিজেকে বাঁচাতে ওকে মেরে দিয়েছি।’’