কাশীপুর গান অ্যান্ড শেল ফ্যাক্টরির এক মহিলা কর্মীকে যৌন হেনস্থার অভিযোগে এক ঠিকাকর্মীকে বুধবার গ্রেফতার করা হয়েছে। ধৃতের নাম রামকৃষ্ণ হেলা। তার বাড়ি স্থানীয় ডালপট্টিতে। পুলিশ সূত্রের খবর, বরাহনগরের বাসিন্দা বছর তিরিশের ওই মহিলা গান অ্যান্ড শেল ফ্যাক্টরির স্থায়ী কর্মী। তাঁর অভিযোগ, তাঁদের এক ঠিকাদারের অধীনে কর্মরত রামকৃষ্ণ ২০১৭ সাল থেকে তাঁকে উত্ত্যক্ত করছিল। তাঁর উদ্দেশে বাজে ইঙ্গিত করত, কুপ্রস্তাবও দিত। পরিস্থিতি এমন পর্যায়ে পৌঁছয় যে, ২০১৭-র নভেম্বরে বিষয়টি কারখানা কর্তৃপক্ষকে জানাতে বাধ্য হন ওই মহিলা। সে সময়ে কর্তৃপক্ষ রামকৃষ্ণকে সতর্ক করেন। তাঁর ঠিকাদারকেও ঘটনাটি জানানো হয়। এ-ও বলা হয়, ভবিষ্যতে মহিলার সঙ্গে ফের এমন আচরণ করলে ঠিকাদার তাকে বরখাস্ত করবেন। গত ১৫ অক্টোবর অভিযোগকারিণী কাশীপুর থানায় এফআইআর দায়ের করে জানান, তার পরেও রামকৃষ্ণ নিজের আচরণ বদলায়নি। গত বছরেও একাধিক বার তাঁকে কুপ্রস্তাব দেওয়া হয় ও অশালীন আচরণ করা হয়। ১৪ অক্টোবর কারখানার ভিতরেই সে ওই মহিলাকে যৌন হেনস্থা করে বলে অভিযোগ। নির্যাতিতার অভিযোগ পেয়ে তদন্তকারী অফিসার বুধবার তাঁকে শিয়ালদহ আদালতে নিয়ে যান। সরকারি কৌঁসুলি অরূপ চক্রবর্তী জানান, ম্যাজিস্ট্রেটের কাছে ওই মহিলা গোপন জবানবন্দি দিয়েছেন। বৃহস্পতিবার ধৃতকে আদালতে তোলা হলে ৩১ অক্টোবর পর্যন্ত জেল হেফাজতের নির্দেশ দেন বিচারক।