শাশুড়িকে পুড়িয়ে মারার অভিযোগে পুত্রবধূকে গ্রেফতার করল পুলিশ। বুধবার ঘটনাটি ঘটেছে দক্ষিণ শহরতলির রবীন্দ্রনগর থানার রামদাসহাটি এলাকায়। ধৃতের নাম রোশেনারা বিবি। পুলিশ সূত্রে জানা গিয়েছে, এ দিন সকালে নিজের ঘর থেকে মিনারা বিবি (৫৮) নামে এক মহিলার আধপোড়া মৃতদেহ উদ্ধার করা হয়। তদন্তকারীরা জানান, দেহটি কাঁথা দিয়ে চাপা দেওয়া অবস্থায় পাওয়া যায়। অগ্নিদগ্ধ হওয়ার পরে ওই মহিলাকে কাঁথা চাপা দিল কে, সেটাই ভাবিয়ে তোলে পুলিশকে। মহিলা অগ্নিদগ্ধ হলেও ঘরে থাকা কোনও আসবাবপত্র বা জামাকাপড়ে পোড়া দাগ ছিল না। পুলিশ সূত্রে জানা গিয়েছে, বছরখানেক আগে মিনারা কয়েক লক্ষ টাকায় মহেশতলা থানার আক্রা এলাকায় নিজের বাড়িটি বিক্রি করেছিলেন। ওই বাড়ি বেচেই ছেলে ও বৌমাকে নিয়ে রামদাসহাটিতে একটি ভাড়া বাড়িতে থাকতে শুরু করেন তিনি। বাড়ি বিক্রির টাকার ভাগ নিয়ে মাঝেমধ্যেই পুত্রবধূ রোশেনারা বিবির সঙ্গে ঝগড়া হত তাঁর। বছরখানেক আগে রোশেনারা এক বার চপার দিয়ে মিনারাকে কোপ মেরেছিল বলেও অভিযোগ। মিনারার বোন হোশেনারা বিবি রোশেনারার বিরুদ্ধে শাশুড়িকে খুনের অভিযোগ দায়ের করেছেন। তার ভিত্তিতেই রোশেনারাকে গ্রেফতার করা হয়েছে। মিনারার ছেলেকেও জিজ্ঞাসাবাদ করা হয়েছে। প্রাথমিক তদন্তের ভিত্তিতে পুলিশের অনুমান, ঘরের বাইরে মিনারাকে শ্বাসরোধ করে খুন করার পরে গায়ে আগুন ধরিয়ে দেওয়া হয়। তার পরে মৃতদেহ ঘরে নিয়ে এসে কাঁথা চাপা দেওয়া হয়।