জমি নিয়ে পারিবারিক বিবাদের জেরে জেঠতুতো ভাইকে ধারালো অস্ত্র দিয়ে কুপিয়ে মারার চেষ্টা করলেন। হুগলির এক যুবকের বিরুদ্ধে শুক্রবার এই অভিযোগ উঠল। ওই হামলার জেরে আশঙ্কাজনক অবস্থায় এক মধ্যবয়সিকে হাসপাতালে ভর্তি করানো হয়েছে বলে জানিয়েছে পুলিশ। পুলিশ সূত্রে খবর, হুগলির বলাগড় মহিপালপুরে কানাই বাস্কে নামে ৪৫ বছরের এক ব্যক্তিকে ধারালো অস্ত্রের কোপ মারার অভিযোগ উঠেছে। কানাই অভিযুক্ত সুকুমার বাস্কের জেঠতুতো ভাই। স্থানীয় সূত্রে খবর, কানাই এবং সুকুমার ঘনিষ্ঠ আত্মীয় হলেও তাঁদের বাড়ির জমি নিয়ে বিবাদ দীর্ঘ দিনের। সে বিবাদ আদালতেও গড়িয়েছে। ইটাগড়ে একটি নার্সারিতে গাছে কলম বাঁধার কাজ করেন কানাই। পুলিশ সূত্রে খবর, শুক্রবার দুপুরে নার্সারি থেকে কাজ সেরে সাইকেল নিয়ে বাড়ি ফিরছিলেন কানাই। অভিযোগ, আচমকা তাঁর পথ আটকান সুকুমার। এর পর ধারালো অস্ত্র দিয়ে কোপ মারতে থাকেন। তার জেরে হাতে-মাথায় গভীর ক্ষত তৈরি হয়। কানাইয়ের চিৎকার শুনে স্থানীয় লোকজন জড়ো হলে এলাকা থেকে চম্পট দেন সুকুমার। খবর পেয়ে আহতকে প্রথমে জিরাট হাসপাতালে নিয়ে যায় বলাগড় থানার পুলিশ। এর পর তাঁকে সেখান থেকে চুঁচুড়া ইমামবাড়া জেলা হাসপাতালে পাঠানো হয়। পরে সুকুমারের পিছুধাওয়া করে তাঁকে জাগুলিয়া মাঠ থেকে ধরে ফেলে বলাগড় থানার পুলিশ। কানাইয়ের মেয়ে পুজা বাস্কের দাবি, এর আগে তাঁদের বাড়িতে ঝামেলা করেছেন সুকুমার। তাঁর কথায়, ‘‘বাবাকে মারবে বলে এর আগে হুমকি দিয়েছিল সুকুমার। এক বার মাকেও মারতে গিয়েছিল। বাড়িতে ঢুকে ঝামেলাও করেছিল।’’