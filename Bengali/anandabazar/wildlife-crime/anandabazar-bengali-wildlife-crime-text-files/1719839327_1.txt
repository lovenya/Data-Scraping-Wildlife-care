মে দিবসের সকালে ফের প্রকাশ্যে গুলি চলল বিটি রোডে। অভিযোগ, সেই গুলিতে জখম হন স্থানীয় কাউন্সিলরের স্বামী। বুধবার, সোদপুরের ঘটনা। পুলিশ জানায়, আহতের নাম ননীগোপাল দাস (৪৭)। তিনি খড়দহ পুরসভার ২১ নম্বর ওয়ার্ডের তৃণমূল কাউন্সিলর দোলা দাসের স্বামী। ননীগোপালবাবু পেশায় পরিবহণ ব্যবসায়ী। এ দিন সকালে তাঁর সংস্থার একটি মালবাহী গাড়ি ডানলপ এলাকায় ইমারতি দ্রব্য নিয়ে এসেছিল। গাড়ি থেকে মালপত্র নামানোর জন্য মোটরবাইক নিয়ে সকালেই ডানলপে গিয়েছিলেন ননীগোপালবাবু। প্রায়ই তিনি গাড়ি খালি করার কাজে ডানলপ এলাকায় যান। সেই মতো এ দিনও গিয়েছিলেন বলে জানান তাঁর পরিজনেরা। এ দিন সকাল ৮টা নাগাদ ডানলপে কাজ মেটার পরে বিটি রোড দিয়ে বাইক চালিয়ে আমবাগান এলাকার বাড়িতে ফিরছিলেন ওই ব্যবসায়ী। অভিযোগ, রাস্তায় তিনি লক্ষ্য করেন, হেলমেট পরা দুই যুবক মোটরবাইক নিয়ে তাঁকে অনুসরণ করছেন। সোদপুরের কাছে আসতেই ওই দুই যুবক বারবার বাইক নিয়ে ননীগোপালবাবুর পাশে চলে আসতে থাকেন। ধানকল মোড়ের কাছে আসতেই এক যুবক রিভলভার বার করে গুলি চালায়। সেই গুলি ননীগোপালবাবুর ডান হাতে ঢুকে যায়। গুলিবিদ্ধ অবস্থাতেই মোটরবাইক ফেলে চলন্ত অটোয় উঠে পড়েন ওই ব্যবসায়ী। পুলিশ জানায়, রক্তাক্ত অবস্থাতেই বাড়ি পৌঁছন ননীগোপালবাবু। পরিবারের লোকজন তাঁকে জখম অবস্থায় একটি বেসরকারি হাসপাতালে ভর্তি করেন। খড়দহ পুরসভার পুরপ্রধান তাপস পাল বলেন, ‘‘হয়তো ওঁর কাছে কেউ টাকা দাবি করেছিল। আর তা না দেওয়াতেই এই ঘটনা। গোটা বিষয়টি স্থানীয় প্রশাসনকে জানানো হয়েছে।’’ কে বা কারা এই ঘটনা ঘটিয়েছে, তা খতিয়ে দেখছে খড়দহ থানার পুলিশ।