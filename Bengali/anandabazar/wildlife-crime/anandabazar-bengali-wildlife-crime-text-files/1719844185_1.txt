উত্তর ক্যালিফোর্নিয়ার একাধিক গুরুদ্বারে ধারাবাহিক গুলির লড়াইয়ে জড়িত অভিযোগে দাগি অপরাধী, মাফিয়াদলের সদস্য-সহ ১৭ জনকে গ্রেফতার করল পুলিশ। সোমবার ক্যালিফোর্নিয়ার পুলিশ জানিয়েছে, ধৃতদের কাছ থেকে একে-৪৭, হ্যান্ডগান, মেশিনগান-সহ অস্ত্রশস্ত্র উদ্ধার করা হয়েছে।মার্চের শেষ সপ্তাহে উত্তর ক্যালিফোর্নিয়ার স্যাক্রামেন্টোর একটি গুরুদ্বারে গুলির লড়াইয়ের আহত হন দু’জন। রবিবার উত্তর ক্যালিফোর্নিয়া জুড়ে বড়সড় অভিযানে নামে পুলিশ। সোমবার সাংবাদিক সম্মেলন করেন ক্যালিফোর্নিয়ার অ্যাটর্নি জেনারেল রব বোন্টা, ইউবা সিটি পুলিশপ্রধান ব্রায়ান বেকার এবং শাটার কাউন্টি ডিস্ট্রিক্ট অ্যাটর্নি জেনিফার ডুপ্রে। তাঁরা জানিয়েছেন, স্যাক্রামেন্টো, স্টকটন-সহ একাধিক গুরুদ্বারে সম্প্রতি ধারাবাহিক গুলিচালনার পর রবিবার ক্যালিফোর্নিয়ার কুড়িটিরও বেশি জায়গায় তল্লাশি অভিযান চালানো হয়েছিল। ক্যালিফোর্নিয়া প্রশাসন জানিয়েছে, ধৃতেরা বেশির ভাগই স্থানীয় শিখ সম্প্রদায়ের প্রতিদ্বন্দ্বী গ্যাংয়ের সদস্য। তাঁদের অনেকেই উত্তর ক্যালিফোর্নিয়ার সাটার, স্যাক্রামেন্টো, সান ইয়াকিন, সোলানো, ওলো এবং মার্সড কাউন্টি এলাকায় খুন, গুলিচালনা-সহ নানা অপরাধে জড়িত বলে অভিযোগ। ধৃতদের মধ্যে ভারতের মাফিয়াদলের দুই সদস্যও রয়েছেন। ওই অভিযুক্তেরা একাধিক খুনে ‘ওয়ান্টেড’ বলে জানিয়েছেন ক্যালিফোর্নিয়ার অ্যাটর্নি জেনারেল। পুলিশের দাবি, ২০২২ সালের ২৭ অগস্ট স্টকটনের গুলিবর্ষণ ছাড়াও গত মাসের ২৩ তারিখ স্যাক্রামেন্টোর গুরুদ্বারে গুলির লড়াইয়ের জড়িত এই গ্যাংয়ের লোকজন। এই অভিযানের জেরে ক্যালিফোর্নিয়ার অন্তত দু’টি গুলির লড়াই রোখা গিয়েছে বলেও দাবি প্রশাসনের।