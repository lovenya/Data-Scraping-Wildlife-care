মধ্যপ্রদেশে যৌন কেলেঙ্কারির ঘটনা নিয়ে এ বার সংঘাতে জড়ালেন রাজ্য পুলিশের দু’জন শীর্ষস্থানীয় অফিসার। এর এক জন রাজ্য পুলিশের ডিজি ভি কে সিংহ। অন্য জন পুলিশের স্পেশাল টাক্স ফোর্স ও সাইবার সেলের ডিজি পুরুষোত্তম শর্মা। যৌন কেলেঙ্কারিতে বিভিন্ন রাজনৈতিক দলের নেতাদের নাম জড়ানোয় এমনিতেই রাজ্য রাজনীতি তোলপাড়। তার মধ্যেই শুরু হয়েছে পুলিশ কর্তাদের সংঘাত। কিছু দিন আগে এই ঘটনায় কয়েক জন মহিলা গ্রেফতার হন। তাঁদের  সঙ্গে প্রভাবশালীদের যোগাযোগ এবং ব্ল্যাকমেলের ঘটনা সামনে আসে। সেই সূত্রেই ডিজি ভি কে সিংহ গাজ়িয়াবাদে মধ্যপ্রদেশ পুলিশের সাইবার সেলের ভাড়া করা একটি ফ্ল্যাট খালি করিয়ে দেন। এর পরেই কেলেঙ্কারির তদন্ত নিয়ে প্রশ্ন তুলেছেন পুরুষোত্তম শর্মা। ডিজি পদমর্যাদার এই অফিসার প্রকাশ্যে প্রস্তাব দিয়েছেন, যে বিশেষ তদন্তকারী দল বা সিট এর তদন্ত করছে, তার দায়িত্ব এমন এক জনের হাতে ছাড়া হোক, যিনি রাজ্য পুলিশের সদর দফতরের নিয়ন্ত্রণের বাইরে। পুরুষোত্তম বলেন, ‘‘সিটকে নিয়ে বিতর্ক শুরু থেকেই। প্রথমে আইজি-সিআইডি এর নেতৃত্বে ছিলেন। পরে এলেন এডিজি পদমর্যাদার অফিসার। সিটের সদস্যরাও বদলে গেলেন। এর পরে সাইবার সেলের গেস্ট হাউসকেও ওই কেলেঙ্কারির সঙ্গে জোড়া হল।  এই পরিস্থিতিতে আমি মনে করি, সিটের দায়িত্বে ডিজি পদমর্যাদার এমন কাউকে বসানো হোক, যিনি সরাসরি পুলিশের সদর দফতরের নিয়ন্ত্রণের বাইরে।’’ সাইবার সেলের শীর্ষ কর্তার অভিযোগ, স্পেশাল টাস্ক ফোর্স এবং সাইবার সেলের কর্মীদের স্পর্শকাতর কাজ করতে হয়। ফলে তাঁরা কোথায় থাকছেন, সেই তথ্য প্রকাশ্যে আনার বিপদে অনেক। এতে তাঁদের জীবনের ঝুঁকি তৈরি হয়।