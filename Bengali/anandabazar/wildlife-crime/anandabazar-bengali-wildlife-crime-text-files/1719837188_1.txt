হাসপাতালের বিছানায় শুয়ে মৃত্যুর মুখে দাঁড়িয়ে সে দিন শেষ যে কথাটা বলে গিয়েছিলেন নির্ভয়া, তা এখনও ভুলতে পারছেন না দিল্লি পুলিশের সেই সময়ের তদন্তকারী অফিসার ছায়া শর্মা। নির্ভয়ার সেই কথাগুলি এখনও তাঁর কানে বাজছে! ‘‘ওরা আমার যা করল, ওদের একটুও ছেড়ো না।’’ এখন জাতীয় মানবাধিকার কমিশনে কর্মরতা ছায়া দেবী বলছিলেন, ‘‘হাসপাতালের বিছানায় শুয়ে আমাদের গোটা ঘটনাটা বলেছিল মেয়েটা। পুঙ্খানুপুঙ্খ ভাবে। কোনও কিছুই বাদ দেয়নি। অতটা নিখুঁত ভাবে ঘটনাটা মেয়েটা বলতে না পারলে আমরা সেই সময় তদন্ত শুরুই করতে পারতাম না। আর সব কিছু সবিস্তারে বলার পর মেয়েটা (নির্ভয়া) বলেছিল, ওরা আমার যা করল, ওদের একটুও ছেড়ো না।’’ আজ থেকে পাঁচ বছর আগে নির্ভয়ার বলে যাওয়া সেই কথাটা উচ্চারণ করতে গিয়ে গলা যেন কিছুটা কেঁপেই উঠল দিল্লির এক সময়ের দাপুটে পুলিশ অফিসারের। আরও পড়ুন- ‘শুধু আমার মেয়েই নয়, বিচার পেল ওর মতো সবাই’ তার পরেই নিজেকে সামলে নিয়ে ছায়া দেবী বললেন, ‘‘আমরা যে দোষীদের খুব অল্প সময়ের মধ্যে ঠিকঠাক ভাবে ধরে উঠতে পেরেছিলাম, সেটা ওই নির্ভয়ার পুঙ্খানুপুঙ্খ জবানবন্দির জন্যই। এত নিখুঁত ভাবে ও ঘটনার বর্ণনা দিয়েছিল, যা আমি আর কোনও ধর্ষিতা, নির্যাতিতাকে বলতে দেখিনি। কী সাহস মেয়েটার! মৃত্যুর সামনে দাঁড়িয়েও ঝরঝর করে বলে যাচ্ছে ঘটনাটা। নির্ভুল। মৃত্যুর সঙ্গে পাঞ্জা লড়ছে তখন, কিন্তু স্মৃতিশক্তির সঙ্গে কোনও আপস করছে না। অসম্ভব বোল্ড, পজিটিভ মেয়ে।’’