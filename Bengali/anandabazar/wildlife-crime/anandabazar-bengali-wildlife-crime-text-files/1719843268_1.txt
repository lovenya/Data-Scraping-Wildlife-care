ভুয়ো বিজ্ঞাপন দিয়ে পণ্য কেনার টোপ দেওয়ার একটি চক্রের সন্ধান পেল লালবাজার। অভিযোগ, অনলাইনে পুরনো জিনিস কেনাবেচার একটি সংস্থায় বিপুল ছাড়ের প্রলোভন দেখিয়েছিল চক্রটি। তার এক চাঁইকে গ্রেফতার করেছেন সাইবার ক্রাইম থানার তদন্তকারীরা। ধৃতের নাম রমাপ্রসাদ সরকার ওরফে রূপম। পুলিশ জানিয়েছে, বাঁকুড়ার কোতলপুরের বাড়ি থেকে রূপমকে বৃহস্পতিবার গ্রেফতার করা হয়েছে। তার বাড়ি থেকে বাজেয়াপ্ত করা হয়েছে বৈদ্যুতিন যন্ত্রপাতি, তিনটি মোবাইল, ২৮৬টি সিম কার্ড, পাঁচটি ডেবিট কার্ড, স্ক্যানার, চেকবই এবং ৫ লক্ষ ৯১ হাজার ৫০০ টাকা। তদন্তকারীদের অনুমান, এই প্রতারণার পিছনে রয়েছে আরও অনেকে। ধৃতকে জেরা করে তাদের খোঁজ করার চেষ্টা হবে। তদন্তকারীরা জানান, গত বছরের সেপ্টেম্বরে এক ব্যক্তি অভিযোগে জানান, পুরনো জিনিসপত্র কেনাবেচার ওই অনলাইন সংস্থায় বিপুল ছাড়ের বিজ্ঞাপন দেখে তিনি সেখানে থাকা ফোন নম্বরে যোগাযোগ করেন। এর পরে তাঁকে একটি অ্যাকাউন্টে টাকা জমা দিতে বলা হয়। সেখানে তিনি টাকা জমা দেওয়ার পরে বহু দিন কেটে গেলেও ওই জিনিস আসেনি, ফেরত আসেনি টাকাও। তদন্তে নেমে দেখা যায়, যে অ্যাকাউন্টে ওই টাকা জমা নেওয়া হচ্ছে, তা বিভিন্ন অ্যাকাউন্ট ঘুরে চলে যাচ্ছে রূপমের কাছে। সেই সূত্রেই রূপমের খোঁজ মেলে। কিন্তু তার হদিস মিলছিল না। বৃহস্পতিবার বিভিন্ন সোর্স মারফত জানা যায়, রূপমের বাড়ি কোতুলপুরে। সেখানে হানা দিয়ে তাকে ধরা হয়। পুলিশ জানায়, কয়েকশো লোক প্রতারিত হয়েছেন বলে প্রাথমিক ভাবে জানা গিয়েছে।