বিজয় মাল্য, নীরব মোদীরা এ দেশে প্রতারণা করে বিদেশে গা ঢাকা দিয়েছেন। সেই প্রতারণার জাল ছড়িয়ে রয়েছে বিদেশেও। এমনকি চিট ফান্ড কেলেঙ্কারির তদন্তে নেমেও দেখা যাচ্ছে, টাকা হাতবদল হয়ে বিদেশে চলে গিয়েছে। তার তদন্তে নেমে সিবিআই অফিসারদের অথই জলে পড়তে হচ্ছে। সে কথা মাথায় রেখেই সিবিআইয়ের নতুন ‘ক্রাইম ম্যানুয়াল’-এ বিদেশে তদন্তের বিষয়ে একটি নতুন অধ্যায় যোগ হল। প্রায় ১৫ বছর পরে সিবিআই নিজের তদন্ত প্রক্রিয়া বা ক্রাইম ম্যানুয়াল পরিমার্জন করল। বিদেশে গা-ঢাকা দেওয়া অভিযুক্তদের বিরুদ্ধে কী ভাবে দ্রুত ইন্টারপোল নোটিস জারি করা যায়, সে বিষয়ে নতুন তথ্য যোগ করা হয়েছে। সাইবার অপরাধের তদন্ত প্রক্রিয়াও ঢেলে সাজানো হয়েছে। অভিযুক্তকে কী ভাবে দোষী সাব্যস্ত করতে হব, কী ভাবে ডিজিটাল তথ্যপ্রমাণ জোগাড করা সম্ভব, তা-ও যোগ হয়েছে। সোমবার নতুন ক্রাইম ম্যানুয়াল প্রকাশ করেছেন প্রধানমন্ত্রীর দফতরের প্রতিমন্ত্রী জিতেন্দ্র সিংহ ও সিবিআই অধিকর্তা আর কে শুক্ল।