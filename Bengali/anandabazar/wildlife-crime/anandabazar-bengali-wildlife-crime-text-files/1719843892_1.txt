প্রতিবেশীর দুই সন্তানকে তিন তলা থেকে ছুড়ে ফেলে দেওয়ার অভিযোগ উঠল এক ব্যক্তির বিরুদ্ধে। এই ঘটনায় মৃত্যু হয়েছে একটি শিশুর। সঙ্কটজনক অন্য শিশুটি। শনিবার ঘটনাটি ঘটেছে মহারাষ্ট্রের ঠাণের মুম্ব্রায়। অভিযুক্তের নাম আসিফ। সোমবার তাঁকে গ্রেফতার করেছে পুলিশ। পুলিশ সূত্রে খবর, আসিফ এবং তাঁর স্ত্রী নিঃসন্তান। আসিফের স্ত্রীর সঙ্গে প্রতিবেশী মহিলার ভাল সম্পর্ক। তাঁরা দু’জনে প্রায়শই গল্প করতেন। আড্ডা দিতেন। কিন্তু স্ত্রীর সঙ্গে আসিফের সম্পর্ক খুব একটা ভাল ছিল না। তাঁদের মধ্যে প্রায়ই অশান্তি হত। প্রতিবেশী মহিলার সঙ্গে স্ত্রীর কথা বলা পছন্দ করতেন না আসিফ। তাঁকে হুমকিও দিয়েছিলেন বলে অভিযোগ। এ নিয়ে কয়েক বার অশান্তিও হয় স্বামী-স্ত্রীর মধ্যে। কিন্তু তার পরেও আসিফের স্ত্রী প্রতিবেশী মহিলার সঙ্গে সুসম্পর্ক বজায় রেখেছিলেন। শনিবার তিন তলার বারান্দায় প্রতিবেশীর পাঁচ বছরের ছেলে এবং চার বছরের মেয়ে খেলছিল। তখন সেখানে আসেন আসিফ। এর পরই দুই শিশুকে তিন তলা থেকে নীচে ফেলে দেন। ঘটনাস্থলেই মৃত্যু হয় ছেলেটির। গুরুতর জখম মেয়েটি। তাঁকে হাসপাতালে ভর্তি করানো হয়েছে। স্থানীয় এক বাসিন্দা জানান, হঠাৎই দুই শিশুর চিৎকার শুনতে পেয়েছিলেন। তার পর ভারী কিছু পড়ার আওয়াজ পান। বেরিয়ে এসে দেখেন দু’টি শিশু রক্তাক্ত অবস্থায় মাটিতে পড়ে রয়েছে। এর পরই চিৎকার করে লোক ডাকেন তিনি। দুই শিশুকে উদ্ধার করে হাসপাতালে নিয়ে গেলে ছেলেটিকে মৃত বলে ঘোষণা করেন চিকিৎসক। সঙ্কটজনক মেয়েটি। সে-ই তার বাবাকে জানায়, প্রতিবেশী কাকু তাদের দু’জনকে ছুড়ে ফেলে দিয়েছে। এর পরই আসিফের বিরুদ্ধে অভিযোগ দায়ের করে ওই দুই শিশুর পরিবার। পুলিশ জানিয়েছে, কী কারণে আসিফ শিশু দু’টিকে ফেলে দিয়েছিল তার কারণ জানার চেষ্টা চলছে।