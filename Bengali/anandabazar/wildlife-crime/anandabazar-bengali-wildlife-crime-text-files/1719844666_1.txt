বিমানের মধ্যে মহিলা যাত্রীকে হেনস্থা করার অভিযোগে এক ব্যক্তিকে গ্রেফতার করল পুলিশ। দিল্লি-মুম্বই বিমানে এক মহিলা চিকিৎসককে হেনস্থা করার অভিযোগ উঠেছে ৪৭ বছর বয়সি এক অধ্যাপকের বিরুদ্ধে। ওই অধ্যাপককে গ্রেফতার করা হয়েছে। শুক্রবার গ্রেফতারির খবর জানিয়েছে পুলিশ। গত বুধবার দিল্লি থেকে বিমানে মুম্বই যাচ্ছিলেন ২৪ বছরের ওই যুবতী। বিমানে পাশাপাশি বসার জায়গা ছিল ওই যুবতী এবং অভিযুক্তের। বুধবার ভোর সাড়ে ৫টায় টেক অফ করে বিমানটি। যুবতীর অভিযোগ, মুম্বই বিমানবন্দরে বিমান নামার ঠিক আগে অভিযুক্ত তাঁর শরীরে স্পর্শ করেন। এই নিয়ে দুই যাত্রীর মধ্যে বচসা বাধে। বিমানের ক্রু সদস্যদের বিষয়টি জানান যুবতী। বিমান অবতরণের পর থানায় অভিযোগ দায়ের করেন ওই যুবতী। তাঁর অভিযোগের ভিত্তিতে অভিযুক্ত ব্যক্তিকে গ্রেফতার করা হয়েছে। ধৃতকে আদালতে হাজির করানো হয়। পরে তিনি জামিন পেয়েছেন।