কাবুলের রাস্তায় বন্দুকবাজের হানায় আহত হলেন আফগানিস্তানের জনপ্রিয় অভিনেত্রী ও চিত্র পরিচালক সাবা সাহার। হামলার পরেই ৪৪ বছর বয়সি অভিনেত্রীকে দ্রুত হাসপাতালে ভর্তি করা হয়। সেখানে সফল অস্ত্রোপচার হয়েছে সাবার। তাঁর স্বামী ইমাল জ়াকি জানিয়েছেন, আজ কাজে বেরিয়েছিলেন সাবা। পশ্চিম কাবুলের রাস্তায় তিন জন আততায়ী তাঁর গাড়ি লক্ষ্য করে অতর্কিতে গুলি চালায়। গাড়িতে ছিলেন সাবা, দুই দেহরক্ষী, এক শিশু এবং গাড়ির চালক। সাবা ও দুই দেহরক্ষী আহত হলেও চালক ও শিশুটি অক্ষত রয়েছে। সাবা বাড়ি থেকে বেরোনোর পাঁচ মিনিট মধ্যেই গুলির শব্দ পান জ়াকি। ফোন করলে আহত সাবা জানান, পেটে গুলি লেগেছে। সঙ্গে সঙ্গে ঘটনাস্থলে পৌঁছন জ়াকি। আহত তিন জনকে প্রাথমিক চিকিৎসার পরেই আপৎকালীন হাসপাতালে ভর্তি করা হয়। পরে সেখান থেকে পুলিশ হাসপাতালে ভর্তি করা হয় সাবাকে। সেখানে সফল অস্ত্রোপচার হয় তাঁর। এখনও পর্যন্ত কোনও জঙ্গি গোষ্ঠী এই হামলার দায় স্বীকার করেনি। আফগানিস্তানের সবচেয়ে জনপ্রিয় অভিনেত্রী সাবা মহিলাদের অধিকার নিয়েও কাজ করেছেন। পুলিশ অফিসার হিসেবেও প্রশিক্ষণ নিয়েছেন সাবা। বর্তমানে স্বরাষ্ট্র মন্ত্রকের অধীনে কাজ করছিলেন তিনি। সাবার উপরে হামলায় উদ্বেগ প্রকাশ করেছে মানবাধিকার সংগঠন অ্যামনেস্টি ইন্টারন্যাশনাল।