নিয়োগকর্তার ফোন চুরি করে অনলাইনে নিজের অ্যাকাউন্টে মোটা অঙ্কের টাকা পাঠালেন কর্মী! এমন অভিযোগই উঠেছে হরিয়ানার ফরিদাবাদে। এই ঘটনায় অভিযুক্ত কর্মীকে গ্রেফতার করা হয়েছে। পুলিশ সূত্রে খবর, ঠিকাদারের কাজ করেন সন্দীপ নামে এক ব্যক্তি। তাঁর অধীনে কাজ করেন ২৪ বছর বয়সি যুবক বিকাশ। প্রযুক্তিগত বিষয়ে খুব একটা স্বচ্ছন্দ নন সন্দীপ। তাই অনলাইনের টাকার লেনদেন সংক্রান্ত দিকটি বিকাশই সামলাতেন। গত ২০ ডিসেম্বর নিজের গাড়ি রেখে কাজের জন্য অন্যত্র গিয়েছিলেন সন্দীপ। অভিযোগ, সেই সুযোগকে কাজে লাগিয়ে গাড়ির মধ্যে থেকে সন্দীপের ফোন চুরি করেন বিকাশ। তার পর ফোন থেকে ৯৭ হাজার টাকা নিজের অ্যাকাউন্টে পাঠান তিনি। টাকার লেনদেনের পরই চম্পট দেন ওই যুবক। সন্ধ্যায় ফোন খতিয়ে দেখতে গিয়ে সন্দীপ বুঝতে পারেন, তাঁর অ্যাকাউন্ট থেকে টাকা কাটা গিয়েছে। এর পরই পুলিশের দ্বারস্থ হন তিনি। সেক্টর ৬৫ থানায় দায়ের করা হয় এফআইআর। তদন্তে নেমে উত্তরপ্রদেশের বাসিন্দা ওই যুবক বিকাশকে শনিবার গ্রেফতার করা হয়েছে। রবিবার এই ঘটনার কথা প্রকাশ্যে এসেছে।