আচমকাই সিসিক্যামেরার চাহিদা বেড়ে গিয়েছে জিয়াগঞ্জে। কয়েক দিন আগেও সিসিক্যামেরার প্রসঙ্গ উঠলে যারা ফুৎকারে উড়িয়ে দিতেন। সেই তাঁরাই  একই পরিবারের তিন জনের খুনের ঘটনার পরে সিসিক্যামেরার খোঁজ করছেন, তো কেউ তড়িঘড়ি বাড়িতে সিসিক্যামেরা বসিয়ে ফেলেছেন।  গত ৮ অক্টোবর দশমীর দুপুরে জিয়াগঞ্জের লেবুবাগানে খুন হন বন্ধুপ্রকাশ পাল, তাঁর নয় মাসের অন্তঃসত্ত্বা স্ত্রী বিউটি পাল, ছ’বছরের অঙ্গন পাল। ওই ঘটনার পরে কেটে গিয়েছে সাত দিন। কিন্তু দুষ্কৃতী এখনও অধরা। ফলে জিয়াগঞ্জের বাসিন্দারা নিজেদের  নিরাপত্তা নিয়ে কিছুটা হলেও শঙ্কিত হয়ে পড়েছেন। ওই শঙ্কা থেকেই সিসিক্যামেরা বসিয়েছেন লেবুবাগানের বেশ কয়েকজন বাসিন্দা। লেবুবাগানের এক বাসিন্দা বলছেন, ‘‘ওই খুনের ঘটনার পর থেকে কেউ বেশি টাকা দিয়ে বাড়িতে সিসিক্যামেরা লাগিয়েছেন। কেউ আবার সিসিক্যামেরা লাগানোর জন্য মিস্ত্রি এনে বাড়িতে ডেকে মাপজোক করাচ্ছেন খরচের বহর বুঝতে। যাদের কেনার সামর্থ্য  রয়েছে,  তাঁরা নতুন সিসিক্যামেরা বসাচ্ছেন। অনেকে আবার দেড়-দু’হাজার টাকার মধ্যে পুরনো সিসিক্যামেরা কেনার দিকে ঝুঁকছেন। তবে সিসিক্যামেরা বসানোর ক্ষেত্রে দেরি করেননি লেবুবাগানের বাসিন্দা পেশায় ব্যবসায়ী রূপক দাস। তিনি ঘটনার পরের দিনই অর্থাৎ ৯ অক্টোবর নিজের বাড়িতে সিসিক্যামেরা বসিয়ে ফেলেছেন পরিবারের সদস্যদের নিরাপত্তার কথা ভেবে। রূপক দাস বলছেন, ‘‘বাড়ির কাছেই যে ঘটনা ঘটে গিয়েছে, তার পরে নিশ্চিতে হাত গুটিয়ে বসে থাকি কী করে বলুন! একটু বেশি টাকা খরচ হল বটে, কিন্তু নিজের ও পরিবারের সকলের নিরাপত্তার কথা ভেবে সিসিক্যামেরা না লাগিয়েও পারলাম না।’’ এ দিকে ঘটনার খবর পেয়ে লেবুবাগানে বন্ধুপ্রকাশের পালের বাড়িতে ছুটে গিয়েছিলেন স্থানীয় বাসিন্দা তথা প্রাক্তন উপ-পুরপ্রধান মনোজ সরকার। তার পরে তিনি আর ঝুঁকি নেননি। বাড়িতে সিসিক্যামেরা বসানোর বরাত দিয়েছেন। তিনি বলছেন, ‘‘বাড়ি লাগোয়া জায়গায় যা ঘটনা ঘটল তার পর আর ঝুঁকি নিতে পারিনি। নিরাপত্তার স্বার্থে সিসিক্যামেরা লাগানোর সিদ্ধান্ত নিয়েছি। সিসিক্যামেরা লাগানোর কর্মীরা এসে দেখে গিয়েছেন। বুধবার বাড়িতে সিসিক্যামেরা বসানোর পরে একটু স্বস্তি পাব।’’ এ দিন জিয়াগঞ্জের এক সিসিটিভি ক্যামেরা বিক্রেতা প্রভুলাল সরকার বলছেন, "ঘটনা পর থেকে তো সিসিটিভি ক্যামেরা লাগানোর চাহিদা বেড়ে গিয়েছে বেশ কিছু অর্ডার এসেছে। চাহিদা এতটাই যে পুরনো সিসিক্যামেরাও বিক্রি হয়ে যাচ্ছে।’’