ভরসন্ধ্যায় উত্তর দিল্লির রাস্তায় এক মোটরবাইককে ধাক্কা মারা নিয়ে বচসায় জড়িয়ে পড়েছিলেন গাড়িচালক। অভিযোগ, তা নিয়ে তর্কাতর্কি চলাকালীন এলাকার লোকজন জড়ো হলে তাঁদের তাঁর সঙ্গে ঝামেলা শুরু হয়। এর পর সেখান থেকে পালানোর সময় একাধিক গাড়িকে ধাক্কা মারেন ওই গাড়িচালক। এর পর ওই গাড়িতে চলে স্থানীয়দের ভাঙচুর। সোমবারের এই ঘটনার ভিডিয়ো সমাজমাধ্যমে ছড়িয়ে পড়েছে। পরে অভিযুক্ত গাড়িচালককে আটক করেছে দিল্লি পুলিশ। পুলিশ সূত্রে খবর, উত্তর দিল্লির ওয়াজিরাবাদ এলাকায় একটি মোটরবাইকে ধাক্কা মারেন বলে অভিযোগ এক গাড়িচালকের বিরুদ্ধে। তা নিয়ে দু’জনের মধ্যে তর্কাতর্কি শুরু হয়। সে সময় এলাকার মানুষজন জড়ো হন। স্থানীয়দের সঙ্গে বচসা শুরু হলে বেগতিক দেখে এলাকা ছেড়ে গাড়ি নিয়ে পালানোর চেষ্টা করেন ওই গাড়িচালক। তবে পালানোর সময় রাস্তায় উল্টে পড়ে থাকা ওই বাইকটিকে পিষে দেন তিনি। এর পর একাধিক গাড়িতেও ধাক্কা মারেন। Delhi | In a bid to escape, a man hit several vehicles from his car in Wazirabad area after a scuffle broke out between locals and the culprit as latter's car earlier hit a bike. Nobody was seriously injured. Driver was caught by locals; later detained by police: Delhi Police pic.twitter.com/Iaa4gG88zW এই ঘটনার ভাইরাল ভিডিয়োয় দেখা গিয়েছে, রাস্তায় পড়ে থাকা একটি বাইকে সজোরে ধাক্কা মারার পর কিছু দূর গিয়ে দাঁড়িয়ে পড়ে গাড়িটি। সে সময় সেটিকে ঘিরে ধরেন স্থানীয়েরা। ইট-পাথর মেরে গাড়িটিতে ভাঙচুর চালান তাঁরা। পরে পুলিশে খবর দেন স্থানীয়েরা। গোটা ঘটনাটি মোবাইল ক্যামেরায় বন্দি হয়েছে। সংবাদ সংস্থা এএনআইকে দিল্লি পুলিশ জানিয়েছে, গোটা ঘটনায় কেউ গুরুতর আহত হননি। তবে অভিযুক্ত গাড়িচালককে আটক করা হয়েছে।