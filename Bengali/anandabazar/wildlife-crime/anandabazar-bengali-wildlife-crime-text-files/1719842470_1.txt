আচমকাই ফোন। কলকাতা পুলিশের আধিকারিক পরিচয় দিয়ে ফোনে বলা হল, সেক্স র‌্যাকেটে আপনার নাম জড়িয়ে পড়েছে। এর পরই পুলিশ পরিচয় দেওয়া কণ্ঠস্বর জানায়, নাম মুছতে দিতে হবে টাকা। নির্দিষ্ট অভিযোগ পাওয়ার পর এমনই প্রতারণা চক্রের পর্দা ফাঁস করল লালবাজার। রাজারহাটের শাপুরজি আবাসনে অভিযান চালিয়ে এক নাবালক-সহ পাঁচ জনকে গ্রেফতার করেছে কলকাতা পুলিশের সাইবার ক্রাইম বিভাগ।


পুলিশ সূত্রে খবর, এক ব্যক্তির অভিযোগ জমা পড়ে তাদের কাছে। বলা হয়, কলকাতা পুলিশের ইনস্পক্টর পরিচয় দিয়ে তাঁকে কেউ ফোন করেছিলেন। ফোনে বলা হয়েছিল, তাঁর নাম জড়িয়ে পড়েছে অবৈধ যৌনতা সংক্রান্ত কোনও ঘটনায়। ফোনেই পুলিশের খাতা থেকে নাম মুছে দেওয়ার আশ্বাস দেওয়া হয়। কিন্তু এর বিনিময়ে দাবি করা হয় অর্থ। এতেই অভিযোগকারীর সন্দেহ হয়। তিনি লালবাজারের সাইবার ক্রাইম শাখায় যোগাযোগ করেন। তদন্তে নেমে ফোন নম্বর ট্র্যাক করে দেখা যায়, মোবাইলের অবস্থান রাজারহাটের শাপুরজি আবাসনে। আরও বিভিন্ন সূত্রে তথ্য সংগ্রহের পর লালবাজারের সাইবার ক্রাইম থানার পুলিশ আবাসনে অভিযান চালায়। পুলিশের জালে ধরা পড়ে ওই পাঁচ জন। উদ্ধার হয়েছে সিমকার্ড-সহ সাতটি মোবাইল ফোন এবং তিনটি এটিএম কার্ড। ধৃতরা সকলেই বিহারের বাসিন্দা। লালবাজারের সাইবার ক্রাইম গোয়েন্দারা খতিয়ে দেখছেন, এই চক্রে এর আগে আর কাউকে এ ভাবে প্রতারিত করেছে কি না।