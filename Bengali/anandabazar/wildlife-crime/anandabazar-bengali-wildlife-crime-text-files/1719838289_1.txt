ভারতীয় পাসপোর্ট নিয়ে বাংলাদেশ যাওয়ার সময়ে এক রোহিঙ্গা যুবককে শুক্রবার ধরলেন পেট্রাপোল অভিবাসন দফতরের কর্তারা। পরে পুলিশ তাকে গ্রেফতার করে। পুলিশ জানায়, বছর বত্রিশের ওই যুবকের নাম মহম্মদ আরশাদ। বাড়ি মায়ানমারের আরাকান এলাকার শ’বাজারে। তার কাছে মেলা ভারতীয় পাসপোর্টে তার নাম সৈয়দ রশিদ মহম্মদ। বাড়ি হায়দরাবাদে। এ দিন পেট্রাপোল সীমান্তে তার পাসপোর্ট দেখে পেট্রাপোল অভিবাসন দফতরের কর্তাদের সন্দেহ হয়। শুরু হয় জেরা। তাতে সে নিজের আসল পরিচয় জানায়। তদন্তকারীদের দাবি, জেরায় ধৃত জানিয়েছে, ২০০৯ সালে সে বাংলাদেশ হয়ে চোরাপথে দালালকে তিন হাজার টাকা দিয়ে এ দেশে ঢুকে হায়দরাবাদে গিয়ে থাকতে শুরু করে। সেখানে সে নিজের নামে টাকার বিনিময়ে এ দেশের আধার কার্ড ও ভোটার কার্ড তৈরি করে। তার ভিত্তিতে ভারতীয় পাসপোর্টও পায়।