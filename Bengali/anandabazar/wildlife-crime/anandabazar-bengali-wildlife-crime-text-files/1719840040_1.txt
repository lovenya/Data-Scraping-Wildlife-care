মরচে পড়া ওয়ান শটার থেকে গুলি বেরোচ্ছিল না। কেন এমন হচ্ছে, তা নিয়েই পরীক্ষা-নিরীক্ষা চালাচ্ছিলেন আড্ডায় বসা একদল যুবক। সেই রিভলভার থেকেই আচমকা গুলি বেরিয়ে অভিজিৎ বারুইয়ের বুকে বিঁধেছিল। নিমতায় দাদার হাতে থাকা রিভলভার থেকে গুলি ছিটকে ভাইয়ের মৃত্যুর ঘটনার তদন্তে নেমে এই তথ্যই সামনে আসছে বলে দাবি তদন্তকারীদের। পুলিশের আরও দাবি, ঘটনার নেপথ্যে কোনও শত্রুতার বিষয় নেই। ঘটনায় জড়িত আর এক যুবক সঞ্জীব পালকে সোমবার রাতে গ্রেফতার করেছে পুলিশ। পুলিশ জানায়, রবিবার রাতে নিমতার পটনা-অম্বিকাপল্লির যে মন্দির চত্বরে আড্ডা চলছিল, সেখানে হাজির ছিলেন অভিজিৎও। তার আগে থেকেই সেখানে ছিল তাঁর জেঠতুতো দাদা সুরজিৎ ও তার বন্ধু সঞ্জয় মিত্র ও সঞ্জীব। নেশা করার মাঝেই প্রত্যেকে ওই রিভলভারটি নিয়ে গুলি বার করার চেষ্টা করছিলেন। এমনকি, অভিজিৎও কয়েক বার সেই চেষ্টা করেছিলেন। শেষে সুরজিৎ রিভলভারটি নিয়ে বারবার ট্রিগারে চাপ দিতে থাকলে আচমকাই গুলিটি বেরিয়ে যায়। এক পুলিশ কর্তা বলেন, ‘‘রিভলভারটি কী ভাবে ওই যুবকের কাছে এল, সেটাই এখন খতিয়ে

দেখা হচ্ছে।’’