ধূপগুড়ির লোকালয় থেকে উদ্ধার হল বিলুপ্তপ্রায় প্রজাতির একটি কচ্ছপ। শুক্রবার সেটিকে এলাকার লোকালয় থেকে জঙ্গলে ছেড়ে দেয় বন দফতর। বৃহস্পতিবার ওই বিলুপ্তপ্রায় কচ্ছপটিকে দেখেন ধূপগুড়ির বাসিন্দা তথা পুরকর্মী অমিত সরকার। তিনি জানিয়েছেন,   বৃহস্পতিবার বিকেলে কুমলাই নদীবাঁধের উপর দিয়ে মোটরবাইকে চড়ে যাওয়ার সময় কচ্ছপটিকে হেঁটে যেতে দেখেন। সে সময় কচ্ছপটিকে নিজের কাছে রেখে দেন তিনি।  শুক্রবার সেটিকে সোনাখালি ফরেস্টের বিট অফিসে দিয়ে আসেন তিনি। বন দফতর জানিয়েছে, উদ্ধার হওয়া কচ্ছপটি ‘অসম রুফেড টার্টল’ নামেই পরিচিত। সিলেট প্রজাতির এই কচ্ছপ অসম ছাড়াও বাংলাদেশ এবং ভুটানের কয়েকটি জায়গায় দেখতে পাওয়া যায়। তবে পশ্চিমবঙ্গে এ ধরনের কচ্ছপ বিলুপ্তপ্রায়। , মূলত ৫০ গ্রাম ওজনের এ ধরনের কচ্ছপের গায়ের রং জলপাই সবুজ। এটির বড় আকারের চোখের উপরে-নীচে কমলা রঙের দাগ থাকে। পায়ে নখও রয়েছে। জলের পাশারাশি ডাঙাতেও আশ্রয় নেয় এই প্রজাতির কচ্ছপ। সূত্রের খবর, বন্যপ্রাণী আইন অনুযায়ী এ ধরনের কচ্ছপ তফসিলি-১ তালিকাভুক্ত। স্বাভাবিক ভাবেই বন্যপ্রাণী আইনে এটি শিকার বা কেনাবেচা করা অথবা পোষা আইনত দণ্ডনীয়।