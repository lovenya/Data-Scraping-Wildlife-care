প্রেমের সম্পর্ক ছিল দু’জনের। কিন্তু পরিবারের লোকেদের অমত ছিল তাঁদের বিয়েতে। তাই বাড়ি ছাড়ে যুগল। দু’দিন পর তাদের ঝুলন্ত দেহ উদ্ধার হল একটি গাছে। মঙ্গলবার এই ঘটনাকে কেন্দ্র করে তীব্র চাঞ্চল্য ছড়াল পুরুলিয়ার রানিবাঁধ এলাকায়।


মঙ্গলবার সকালে দু’জনকে একটি আম গাছ থেকে ঝুলতে দেখেন স্থানীয়রা। ওড়নার এক প্রান্তে বিধান মাহাতো নামে বছর সতেরোর দেহ ঝুলছে। অন্য প্রান্ত আটকে রয়েছে ১৫ বছরের মন্দিরা কুমারের গলায়।


স্থানীয় সূত্রে খবর, গত দু’দিন ধরে পুরুলিয়ার জয়পুর থানার উপরকাহান গ্রামের বাসিন্দা মন্দিরা ও বিধান নিখোঁজ ছিল। সোমবার মন্দিরার বাড়ির লোকজন মেয়ের খোঁজে জয়পুর থানায় নিখোঁজ ডায়েরি করতে যান। অভিযোগ, পুলিশ তাঁদের ফিরিয়ে দেয়। বলা হয়, পরের দিন যেতে। তার মধ্যেই ঘটে গিয়েছে এই মর্মান্তিক ঘটনা। সোমবার মন্দিরা ও বিধান স্থানীয় চিরকা শিব মন্দিরে পুজোও দেয় বলে দাবি স্থানীয়দের একাংশের। পুলিশ দেহ দু’টি উদ্ধারের পরে দেখা যায় মন্দিরার মাথায় সিঁদুর রয়েছে।