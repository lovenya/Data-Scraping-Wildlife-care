দোকান থেকে চিপ্‌স চুরির সন্দেহে এক কিশোরকে মারধরের পর বিবস্ত্র করে ঘোরানোর অভিযোগ উঠল কয়েক জন যুবকের বিরুদ্ধে। ১৫ বছরের ওই কিশোরের চোখে লঙ্কার গুঁড়োও ঘষা হয় বলে অভিযোগ। ঘটনাটি হিমাচলপ্রদেশের রোহরু এলাকার। শনিবার এই ঘটনায় পাঁচ জনকে গ্রেফতার করেছে পুলিশ। সংবাদ সংস্থা এএনআই সূত্রে এই খবর জানা গিয়েছে। পুলিশ সূত্রে খবর, গত ৩১ জুলাই  দোকানের মালিক রাহুল সোনির বিরুদ্ধে কিশোরের বাবা অভিযোগ দায়ের করেন। ১০ টাকার একটি চিপ্‌সের প্যাকেট চুরির অভিযোগ ওঠে কিশোরের বিরুদ্ধে। তার পরই তাকে মারধর করা হয় বলে অভিযোগ উঠেছে রাহুলের বিরুদ্ধে। কিশোরের চোখে লঙ্কার গুঁড়ো ঘষা হয় বলেও অভিযোগ। তার পরই সকলের সামনে কিশোরকে বিবস্ত্র করে বাজারে ঘোরানো হয় বলে অভিযোগ। এই ঘটনার ভিডিয়ো ভাইরাল হয়ে গিয়েছে সমাজমাধ্যমে। যদিও ভিডিয়োটির সত্যতা যাচাই করেনি আনন্দবাজার অনলাইন। গত ৩ অগস্ট এফআইআর দায়ের করা হয়। তদন্তে নেমে শনিবার পাঁচ জনকে গ্রেফতার করেছে পুলিশ। এই ঘটনার কথা প্রকাশ্যে আসতে হিমাচল সরকারকে আক্রমণ করেছেন সে রাজ্যের প্রাক্তন মুখ্যমন্ত্রী জয়রাম ঠাকুর। গত মে মাসে হিংসাদীর্ণ মণিপুরে দুই মহিলাকে বিবস্ত্র করে হাঁটানো হয় বলে অভিযোগ উঠেছে। সম্প্রতি সেই ঘটনার ভিডিয়ো প্রকাশ্যে আসে। যদিও ওই ভিডিয়োর সত্যতা যাচাই করেনি আনন্দবাজার অনলাইন। সেই ঘটনার পর হিমাচলপ্রদেশে এ বার চুরির অভিযোগে কিশোরকে বিবস্ত্র করে ঘোরানোর অভিযোগ উঠল। অন্য দিকে, চুরির অভিযোগে কিশোরের উপর অত্যাচারের আরও একটি ঘটনা প্রকাশ্যে এসেছে। দুই কিশোরকে মারধরের পর প্রস্রাব খাওয়ানোর অভিযোগ উঠেছে উত্তরপ্রদেশের সিদ্ধার্থনগরে। তাদের শরীরে লঙ্কা ঘষে দেওয়া এবং ইঞ্জেকশন দেওয়ারও অভিযোগ উঠেছে।