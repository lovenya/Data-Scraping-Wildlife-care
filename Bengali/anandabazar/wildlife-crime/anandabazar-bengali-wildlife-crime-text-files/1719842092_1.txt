চেয়েছিলেন পুত্রসন্তান। কিন্তু পর পর ৩ কন্যাসন্তান হওয়ায় রাগে স্ত্রী ও ২ মেয়েকে কুয়োয় ধাক্কা মেরে ফেলে দিলেন এক ব্যক্তি। ঘটনাটি ঘটেছে মধ্যপ্রদেশের ছত্তরপুর জেলায়। জলে ডুবে মৃত্যু হয়েছে এক মেয়ের। ৬ মাসের এক মেয়েকে নিয়ে কোনও রকমে কুয়ো থেকে উঠে আসেন মহিলা। পুলিশ জানিয়েছে, রবিবার সন্ধ্যায় স্ত্রী ও ২ মেয়েকে নিয়ে শ্বশুরবাড়ি থেকে ফিরছিলেন ওই ব্যক্তি। কিন্তু বাড়িতে না ঢুকে মাঠের মধ্যে একটি কুয়োর সামনে দাঁড়ান তিনি। কুয়োর চারপাশ ঘেরা ছিল না। সেখানে নিজের মোটরবাইক দাঁড় করিয়ে স্ত্রী ও মেয়েদের কুয়োয় ধাক্কা মেরে ফেলে দেন তিনি। তার পরে সেখান থেকে পালিয়ে যান তিনি। কুয়োয় পড়ে যাওয়ার পরে কোলের মেয়েকে নিয়ে কুয়ো থেকে ওঠার চেষ্টা করেন মহিলা। কিন্তু তাঁর বড় মেয়ে জলে ডুবে মারা যায়। কুয়ো থেকে উঠে স্থানীয়দের সাহায্যে থানায় যান মহিলা। সেখানে গিয়ে স্বামীর বিরুদ্ধে অভিযোগ দায়ের করেছেন তিনি। পুলিশ জানিয়েছে, ঘটনার পর থেকেই অভিযুক্ত ব্যক্তি পলাতক। তাঁর খোঁজ শুরু করেছে পুলিশ।