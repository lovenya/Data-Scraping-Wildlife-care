পারিবারিক অশান্তির জেরে নিজের জামাইকে গুলি করে খুন করলেন শ্বশুর। ঘটনাটি ঘটেছে, জম্মু ও কাশ্মীরের রিয়াসি জেলায়। অভিযুক্তকে আটক করে পুলিশ জিজ্ঞাসাবাদ শুরু করেছে। পুলিশ সূত্রে খবর, মৃত ব্যক্তির নাম অমিত সিংহ। রিয়াসি জেলার কেম্বল ডাঙা গ্রামের বাসিন্দা অমিত ভারতীয় সেনায় কর্মরত। দিন দু’য়েক আগেই ছুটিতে বাড়ি এসেছিলেন তিনি। শনিবার তাঁর সঙ্গে দেখা করতে মেয়ের শ্বশুরবাড়ি আসেন দৌলত রাম। তিনি গ্রাম প্রতিরক্ষা গার্ডের (ভিডিজি) সদস্য। সেখানেই জামাইয়ের সঙ্গে কথা কাটাকাটির মধ্যেই নিজের সার্ভিস রাইফেল থেকে গুলি করে তাঁকে খুন করেন দৌলত। পুলিশি জেরার মুখে নিজের অপরাধের কথা স্বীকার করেছেন দৌলত। কেন এমন কাণ্ড ঘটালেন, তা-ও পুলিশকে জানিয়েছেন তিনি। তাঁর কথায়, অমিতের সঙ্গে তাঁর মেয়ের ঝামেলা দীর্ঘ দিনের। ছুটিতে বাড়ি ফিরেই স্ত্রীকে মারধর করতেন অমিত। শনিবার মেয়ের শ্বশুরবাড়ি দিয়ে গিয়ে দেখেন, অমিতের সঙ্গে ঝামেলা বেধেছে তাঁর স্ত্রীর। মেয়েকে মারধর করছেন দেখে রেগে যান দৌলত। রাগের মাথায় জামাইকে গুলি করেন তিনি। খবর পেয়েই ঘটনাস্থলে ছুটে আসে পুলিশ। গুরুতর আহত অবস্থায় অমিত এবং মারধরে আঘাতপ্রাপ্ত স্ত্রীকে স্থানীয় হাসপাতালে ভর্তি করানো হয়। সেখানে প্রাথমিক চিকিৎসার পর অমিতকে সরকারি মেডিক্যাল হাসপাতালে (জিএমসি) স্থানান্তরিত করা হয়। হাসপাতালে নিয়ে যাওয়ার পথেই মৃত্যু হয় অমিতের। পুলিশ খুনের মামলা রুজু করে তদন্ত শুরু করেছে।