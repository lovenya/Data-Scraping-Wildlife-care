আইসিইউয়ে ভর্তি থাকা রোগিণীকে ধর্ষণের অভিযোগ উঠল রাজস্থানে। রাজস্থানের আলওয়ার জেলায় বেসরকারি একটি হাসপাতালের কর্মীর বিরুদ্ধে সেই অভিযোগ উঠেছে। অভিযুক্তের নাম চিরাগ যাদব। তিনি ওই বেসরকারি হাসপাতালে পুরুষ নার্স হিসাবে কর্মরত। অভিযোগ, আইসিইউয়ের মধ্যে ২৪ বছর বয়সি এক মহিলা রোগীকে অজ্ঞান করে ধর্ষণ করেছেন চিরাগ। পুলিশ ইতিমধ্যেই অভিযুক্তকে গ্রেফতার করেছে। পুলিশ জানিয়েছে, ফুসফুসে সংক্রমণ নিয়ে ওই মহিলা হাসপাতালে ভর্তি হয়েছিলেন। পরে তাঁকে আইসিইউতে ভর্তি করানো হয়। সেখানেই মঙ্গলবার ভোর চারটে নাগাদ চিরাগ তাঁকে ধর্ষণ করেন বলে অভিযোগ। মহিলার অভিযোগ, তিনি যাতে চিৎকার করতে না পারেন, তার জন্য অভিযুক্ত তাঁকে ইনজেকশন দিয়ে অজ্ঞান করে দিয়েছিলেন। পরে তাঁর স্বামী মোবাইলে ফোন করলে জ্ঞান ফেরে তাঁর। জ্ঞান ফেরার পর ওই মহিলা তাঁর স্বামীকে পুরো বিষয়টি জানান। আলওয়ারের এক পুলিশ কর্তার কথায়, ‘‘আমরা অভিযুক্তকে আটক করেছি এবং তাঁকে জিজ্ঞাসাবাদ করা হচ্ছে। আমরা সিসিটিভি ভিডিয়োও পরীক্ষা করেছি। সেই ভিডিয়োতে ধৃত পুরুষ নার্সকে ওই মহিলার বেডের কাছে যেতে দেখা গিয়েছে। ভিতরে গিয়ে পর্দা টানতেও দেখা গিয়েছে অভিযুক্তকে।’’ মহিলার অভিযোগের ভিত্তিতে ইতিমধ্যেই এফআইআর দায়ের করেছে পুলিশ। পুরো বিষয়টি খতিয়ে দেখতে বিস্তারিত তদন্ত চলছে বলেও পুলিশ সূত্রে খবর।