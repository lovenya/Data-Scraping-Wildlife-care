মধুচন্দ্রিমায় গিয়ে স্ত্রীকে ফেলে বছর ৩৪-এর এক যুবক চলে গিয়েছিলেন যৌনকর্মীর কাছে। আর তখনই বেআইনি যৌনব্যবসার বিরুদ্ধে সেখানে পুলিশি অভিযান শুরু হয়। তাতেই ধরা পড়ে যান নতুন বর। আমেরিকার ফ্লোরিডার ঘটনা। পেশায় ব্যবসায়ী পল তুরভস্কি নামের ওই যুবক স্ত্রীকে নিয়ে মধুচন্দ্রিমায় গিয়েছিলেন ট্যাম্পার একটি হোটেলে। সেখানেই নেটমাধ্যমে তাঁর যোগাযোগ হয় এক যৌনকর্মীর সঙ্গে। স্থানীয় হিলসবরো পুলিশ প্রশাসন সূত্রে খবর, স্ত্রীকে হোটেলের ঘরে রেখেই ওই যৌনকর্মীর সঙ্গে দেখা করতে চলে যান পল। তখন পুলিশের তরফ থেকে একটি ‘স্টিং অপারেশন’ চালানো হচ্ছিল সেখানে। সেই অভিযানে ধরা পড়েন পল। পুলিশ প্রশাসনের পক্ষ থেকে জানানো হয়েছে, ওই অভিযানে গ্রেফতার হয়েছেন মোট ১৭৬ জন। স্বামীর কাণ্ড দেখে ভেঙে পড়েছেন নববধূ। তাঁর পরিজনরা বিবাহবিচ্ছেদের কথা ভাবছেন বলেও জানিয়েছেন পুলিশ আধিকারকরা।