প্রেমিকার সঙ্গে অন্তরঙ্গ মুহূর্তের ভিডিয়ো তুলেছিলেন যুবক। সেই ভিডিয়োকে ব্যবহার করেই প্রেমিকাকে ব্ল্যাকমেল করার অভিযোগ উঠল ওই যুবকের বিরুদ্ধে। ঘটনাটি ঘটেছে বেঙ্গালুরুর কাদুগোদি থানা এলাকায়। সংবাদ সংস্থা সূত্রে খবর, ওই যুবকের সঙ্গে লিভ-ইন করতেন মহিলা। লিভ-ইন সঙ্গীর বিরুদ্ধে সম্প্রতি থানায় অভিযোগ দায়ের করেছেন এক মহিলা। অভিযোগপত্রে ওই মহিলা দাবি করেছেন যে, নবীন কুমার নামে তাঁর প্রেমিককে তিনি গত সাত বছর ধরে চেনেন। তাঁদের মধ্যে ঘনিষ্ঠ বন্ধুত্ব রয়েছে। দু’জনেই বেসরকারি সংস্থার কর্মী। স্বামীর সঙ্গে বিচ্ছেদের পর ওই যুবকের সঙ্গে লিভ-ইন করার সিদ্ধান্ত নেন মহিলা। তবে কত দিন ধরে তাঁরা লিভ-ইন করছিলেন, তা স্পষ্ট নয়। মহিলার দাবি, সামান্য বিষয়েই তাঁদের মধ্যে ঝামেলা হত। এ কারণে অন্যত্র থাকার সিদ্ধান্ত নেন তিনি। কিন্তু এমন সিদ্ধান্ত নিলে ওই মহিলাকে খুন করার হুমকি দিতেন বলে অভিযোগ উঠেছে ওই যুবকের বিরুদ্ধে। সেই সঙ্গে তাঁদের ঘনিষ্ঠ মুহূর্তের ভিডিয়ো সমাজমাধ্যমে পোস্ট করারও হুমকি দেন বলে যুবকের বিরুদ্ধে অভিযোগ। পুলিশের কাছে ওই মহিলা আরও অভিযোগ করেছেন যে, ব্ল্যাকমেল করে যৌন সম্পর্ক স্থাপনে জোর করতেন যুবক। এমনকি, টাকাও চাইতেন বলে যুবকের বিরুদ্ধে অভিযোগ। এই ঘটনার তদন্ত শুরু করেছে পুলিশ। অভিযুক্ত যুবককে জিজ্ঞাসাবাদ করা হবে বলে পুলিশ সূত্রে খবর।