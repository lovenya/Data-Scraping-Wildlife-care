গোষ্ঠীসংঘর্ষে উত্তপ্ত মণিপুরে আরও একটি ব্যাঙ্ক লুটের অভিযোগ উঠল। কাংপোকপি জেলায় মণিপুর রাজ্য সমবায় ব্যাঙ্কের শাখায় কম্পিউটার-সহ বিভিন্ন বৈদ্যুতিন সামগ্রী লুট করল দুষ্কৃতীরা। লুট করা সামগ্রীর বাজারমূল্য প্রায় এক কোটি টাকা। শুক্রবার এই ঘটনার কথা প্রকাশ্যে এসেছে। গত দুই মাসেরও বেশি সময় ধরে অশান্ত উত্তর পূর্বের এই রাজ্য। সংঘর্ষে নিহত হয়েছেন দেড়শোরও বেশি মানুষ। এই আবহে ব্যাঙ্ক লুটের ঘটনা প্রকাশ্যে এল। সংবাদ সংস্থা পিটিআই সূত্রে খবর, গত ৪ মে থেকে কাংপোকপিতে সমবায় ব্যাঙ্কের শাখাটি বন্ধ ছিল। পুলিশ জানিয়েছে, গত তিন দিন আগে ব্যাঙ্কে ঢুকে চুরির বিষয়টি নজরে আসে কর্মীদের। পুলিশ সূত্রে খবর, ব্যাঙ্কে ‘ক্যাশ ভল্ট’ ভাঙা ছিল। তবে সেখান থেকে আগেই টাকা সরিয়ে রেখেছিলেন ব্যাঙ্ককর্মীরা। ছ’টি কম্পিউটার, প্রিন্টার এবং অন্য বৈদ্যুতিন সামগ্রী লুট করা হয়েছে বলে অভিযোগ। কাংপোকপি থানায় এফআইআর দায়ের করা হয়েছে। গত ১০ জুলাই মণিপুরে আরও এক ব্যাঙ্ক লুটের ঘটনা প্রকাশ্যে এসেছিল। চূড়াচাঁদপুরে একটি বেসরকারি ব্যাঙ্ক থেকে ২.২৫ কোটি টাকার গয়না লুট করা হয় বলে অভিযোগ।