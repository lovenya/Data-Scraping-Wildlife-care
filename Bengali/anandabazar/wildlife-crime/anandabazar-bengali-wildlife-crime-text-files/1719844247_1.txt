এক মাসের মধ্যে শ্রদ্ধা ওয়ালকরের খুনের মামলা ফাস্ট ট্র্যাক কোর্টে স্থানান্তরিত করা হোক। এক বছর হতে চলল তবু শেষকৃত্যের জন্য মেয়ের দেহাংশ পাননি। দ্রুত তা ফেরত পেতে এ দাবি করলেন শ্রদ্ধার বাবা বিকাশমদন ওয়ালকর। সেই সঙ্গে তাঁর হুমকি, এক মাসের মধ্যে এই মামলা ফাস্ট ট্র্যাক কোর্টে স্থানান্তরিত করা না হলে অনশনে বসবেন তিনি। দিল্লির এক দায়রা আদালতে শ্রদ্ধার খুনের মামলার শুনানি চলছে। এই খুনে অভিযুক্ত আফতাব আমিন পুনাওয়ালার বিরুদ্ধে চার্জ গঠনের বিষয়ে রায়দান আগামী ৯ মে পর্যন্ত স্থগিত রেখেছেন ওই আদালতের অতিরিক্ত দায়রা বিচারক বিকাশ পাহুজা। শনিবার শুনানির পর আদালতের বাইরে বেরিয়ে সাংবাদিকদের মুখোমুখি হয়ে বিকাশ বলেন, ‘‘আমার মনে হয় না এই মামলা অতি দ্রুত নিষ্পত্তি হবে। সে জন্য এই মামলাটা ফাস্ট ট্র্যাক কোর্টে নিয়ে স্থানান্তরিত করার আবেদন করছি আমরা। আগামী মে মাসে মেয়ের মৃত্যুর এক বছর হবে। এখনও পর্যন্ত তাঁর শেষকৃত্য করতে পারিনি।’’ শ্রদ্ধা হত্যাকাণ্ডের মামলার শুনানি দিল্লির দায়রা আদালত থেকে ফাস্ট ট্র্যাক কোর্টে স্থানান্তরিত করার জন্য দিল্লি হাই কোর্টের দ্বারস্থ হবেন বলে জানিয়েছেন বিকাশ। তাঁর কথায়, ‘‘এক মাসের মধ্যে এই মামলা ফাস্ট ট্র্যাকে স্থানান্তরিত করা না হলে অনশন শুরু করব।’’