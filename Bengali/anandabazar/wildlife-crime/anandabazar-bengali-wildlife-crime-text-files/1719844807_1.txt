আদিবাসী তরুণীকে মারধর করে নগ্ন অবস্থায় হাটানোর অভিযোগ উঠল
শ্বশুরবাড়ির সদস্যদের বিরুদ্ধে। রাজস্থানের প্রতাপগড়ে এই চাঞ্চল্যকর ঘটনাটি
ঘটেছে। অভিযোগ উঠেছে, ২১ বছর বয়সি ওই তরুণীকে প্রথমে বাড়ির
বাইরে বার করে মারধর করেন তাঁর স্বামী এবং শ্বশুরবাড়ির বাকি সদস্যেরা। এর পর
নির্যাতিতা সাহায্যের জন্য চিৎকার করলে তাঁকে নগ্ন করে রাস্তায় হাঁটানো হয় বলে
অভিযোগ। ঘটনাটি নিয়ে ইতিমধ্যেই হইচই শুরু হয়েছে রাজস্থানের রাজনৈতিক মহলে।
সমাজমাধ্যমে ঘটনাটির নিন্দা করেছেন রাজস্থানের মুখ্যমন্ত্রী অশোক গহলৌত। দোষীদের
অবিলম্বে শাস্তি দেওয়ার আশ্বাসও তিনি দিয়েছেন। অন্য দিকে, সে
রাজ্যের মহিলাদের নিরাপত্তা প্রসঙ্গে ক্ষমতাসীন কংগ্রেস সরকারের বিরুদ্ধে সরব
হয়েছেন বিরোধী গেরুয়া শিবির। পুলিশ সূত্রে খবর, ওই তরুণী বিবাহবহির্ভূত
সম্পর্কে জড়িয়ে পড়েছিলেন। সম্প্রতি শ্বশুরবাড়ি ছেড়ে প্রেমিকের সঙ্গেও বসবাস
শুরু করছিলেন। রাজস্থানের ডিজিপি উমেশ মিশ্র জানিয়েছেন, বৃহস্পতিবার
জোর করে ওই তরুণীকে প্রেমিকের বাড়ি থেকে নিজেদের গ্রামে নিয়ে যায় তাঁর
শ্বশুরবাড়ির লোকজন। সেখানেই তাঁর উপর অকথ্য অত্যাচার চলে বলে অভিযোগ। ওই তরুণীকে
মারধরের একটি ভিডিয়ো ইতিমধ্যেই প্রকাশ্যে এসেছে বলে পুলিশ সূত্রে খবর। যদিও
ভিডিয়োটির সত্যতা যাচাই করেনি আনন্দবাজার অনলাইন। পুলিশ জানিয়েছে, অভিযুক্তদের গ্রেফতারের
জন্য প্রতাপগড়ের পুলিশ সুপার অমিত কুমারের নেতৃত্বে ছ’টি দল
গঠন করা হয়েছে। শনিবার সকালে তিন জনকে আটক করা হয়। এই ঘটনার জেরে বেশ কয়েক জনকে
গ্রেফতার করা হতে পারে বলেও পুলিশ সূত্রে খবর। বৃহস্পতিবার রাতে ‘এক্স (টুইটার)’ হ্যান্ডলে ঘটনার নিন্দা করে মুখ্যমন্ত্রী গহলৌত লেখেন, ‘‘প্রতাপগড় জেলায় শ্বশুরবাড়ির সঙ্গে বিবাদের কারণে এক মহিলাকে নগ্ন করে
মারধরের একটি ভিডিয়ো প্রকাশ্যে এসেছে। ডিজিপিকে বলেছি, তিনি
যেন এডিজি ক্রাইমকে ঘটনাস্থলে পাঠিয়ে বিষয়টি নিয়ে কড়া পদক্ষেপ করেন। সভ্য সমাজে
এই ধরনের অপরাধীদের কোনও জায়গা নেই। এই অপরাধীদের যত দ্রুত সম্ভব কারাগারে পাঠানো
হবে।’’ রাজস্থানে মহিলাদের নিরাপত্তা নিয়ে প্রশ্ন তুলে
মুখ্যমন্ত্রী এবং কংগ্রেসের অন্যান্য মন্ত্রীদের উপর তীব্র আক্রমণ করেছেন বিজেপির
সর্বভারতীয় সভাপতি জেপি নড্ডা। তিনি টুইট করে লেখেন, ‘‘রাজস্থানের
প্রতাপগড়ের ভিডিয়োটি মর্মান্তিক। রাজ্যে শাসন ব্যবস্থা বলে আর কিছু নেই।
মুখ্যমন্ত্রী এবং বাকি মন্ত্রীরা দলের অভ্যন্তরীণ বিবাদ মেটাতে ব্যস্ত। রাজ্যে মহিলাদের
নিরাপত্তার বিষয়টি সম্পূর্ণ উপেক্ষা করা হচ্ছে। প্রতিদিনই মহিলাদের বিরুদ্ধে
হয়রানির ঘটনা ঘটছে৷ শীঘ্রই রাজস্থানের মানুষ কংগ্রেস সরকারকে উচিত শিক্ষা দেবে।’’ এই ঘটনার জেরে গহলৌত সরকার তথা কংগ্রেসের শীর্ষস্থানীয়
নেতৃত্বকে এক হাত নিয়েছেন বিজেপি সাংসদ গজেন্দ্র সিংহ শেখাওয়াত। তাঁর কথায়, ‘‘রাজস্থানে মহিলাদের উপর অত্যাচারের সমস্ত সীমা ছাড়িয়ে গিয়েছে।
ধরিয়াবাদেও একজন মহিলাকে মারধর করা হয়েছে। যার ভিডিয়ো ভাইরাল হয়েছে। গহলৌত
সরকার মহিলাদের সুরক্ষা দিতে ব্যর্থ। দু’দিন পেরিয়ে গেলেও
পুলিশ রিপোর্ট তৈরি করেনি। কংগ্রেসের ভণ্ডামি এবার ফাঁস হয়ে গেল। রাহুল গান্ধী
এখন কোথায়? কবে আসবেন ধরিয়াবাদে? কবে
গহলৌতের পদত্যাগ চাইবেন?’’ উল্লেখযোগ্য যে, এই বছরের শেষের দিকে
রাজস্থানের বিধানসভা নির্বাচন। গহলৌত সরকার এবং তাঁর প্রাক্তন ডেপুটি শচীন পাইলটের
মধ্যে ক্ষমতার দ্বন্দ্ব ইতিমধ্যেই প্রকাশ্যে এসেছে। সম্প্রতি সে রাজ্যে মহিলা
নিরাপত্তা নিয়েও একাধিক বার প্রশ্নের মুখে পড়তে হয়েছে কংগ্রেস সরকার। সেই আবহে
প্রতাপগড়ের ঘটনা যে কংগ্রেসের অস্বস্তি আরও বাড়িয়ে দিল, তা
বলাইবাহুল্য। প্রসঙ্গত, সম্প্রতি গোষ্ঠীহিংসা দীর্ণ মণিপুরের
একটি ভিডিয়োকে কেন্দ্র করে তীব্র প্রতিক্রিয়া তৈরি হয়েছিল দেশ জুড়ে। সেই ভিডিয়োতে
দেখা গিয়েছিল, দু’জন মহিলাকে নগ্ন অবস্থায় হাঁটিয়ে নিয়ে
যাচ্ছেন বেশ কিছু পুরুষ। এর পর তাঁদের মধ্যে এক জনকে গণধর্ষণের অভিযোগও উঠেছিল। ভিডিয়োটি
প্রকাশ্যে আসার পরই দেশ জুড়ে হইচই পড়ে যায়। কেন্দ্রীয় সরকারের সঙ্গে তরজায়
জড়িয়ে পড়ে বিরোধীরা দলগুলি। তার কয়েক মাসের মধ্যেই আবার রাজস্থানে এক মহিলাকে
নগ্ন করে হাঁটানোর এই ভিডিয়ো প্রকাশ্যে এল।