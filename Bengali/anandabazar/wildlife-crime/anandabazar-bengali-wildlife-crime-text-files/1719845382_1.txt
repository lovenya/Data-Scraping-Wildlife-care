প্রযুক্তির ‘জুজু’ যে আর দূরে কোথাও নেই, একেবারে রোজকার যাপনে এসে পড়েছে, তা-ই বুঝিয়ে দিয়েছে সাম্প্রতিক একের পর এক ‘ডিপফেক’ কাণ্ড! এ এমনই এক প্রযুক্তি-কৌশল, যার দৌলতে বিশ্বের যে কোনও মানুষের ছবি বা ভিডিয়োয় মুখচ্ছবি পাল্টে দেওয়া হচ্ছে। এখনও পর্যন্ত যার সব থেকে বেশি শিকার হয়েছেন অভিনেত্রীরা। এ বার অন্য এক  সাইবার-বিপাকে পড়লেন অভিনেত্রী বিদ্যা বালন। তাঁর নাম ভাঙিয়ে চাকরির প্রতিশ্রুতি দিয়ে তোলবাজির ঘটনা ঘটেছে বলে জানা গিয়েছে। বিদ্যার নামে ভুয়ো ইনস্টাগ্রাম অ্যাকাউন্ট বানিয়ে কেউ  চাকরির প্রতিশ্রুতি দিয়ে টাকা নয়ছয় করছেন। ঘটনা কানে যেতেই পুলিশের কাছে ছুটলেন বিদ্যা। মুম্বইের খার থানায় অজ্ঞাতপরিচয় ব্যক্তির নামে এফআইআর দায়ের করেন তিনি। পুলিশের বিবৃতিতে বলা হয়েছে, অভিযুক্ত ব্যক্তি বিদ্যা বালনের নামে যে ইনস্টা আইডি তৈরি করেছিলেন তার মাধ্যমে চাকরি দেওয়ার নাম করে সাধারণ মানুষের সঙ্গে প্রতারণা করেছিলেন। খার পুলিশ আইটি আইনের ৬৬(এ) ধারায় এই বিষয়ে একটি মামলা দায়ের করেছে। এই মুহূর্তে বেশ বেছে কাজ করছেন বিদ্যা। খুব বেশি ছবি করেন, তেমনটা নয়। মূলত নারীকেন্দ্রিক ছবিতেই তাঁকে দেখা গিয়েছে বিগত বছরে। যদিও খুব শীঘ্রই আবার তাঁকে দেখা যাবে ‘ভুলভুলাইয়া’ ফ্র্যাঞ্চাইজ়ির তিন নম্বর ছবিতে।২০০৭ সালে  ‘হরর কমেডি’ ঘরানায় নতুন স্রোত এনেছিল ‘ভুলভুলাইয়া’। এই ছবিতে অক্ষয় কুমার এবং বিদ্যা বালনের অভিনয় দর্শক এখনও মনে রেখেছেন। বিশেষ করে ছবিতে ‘আমি যে তোমার’ গানে মঞ্জুলিকা চরিত্রে বিদ্যার অনবদ্য নাচ ছবিকে অন্য মাত্রায় নিয়ে গিয়েছিল। এ বার সেই ম্যজিক ফিরবে আরও এক বার, এমনটাই আশা দর্শকের।