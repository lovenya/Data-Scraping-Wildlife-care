গণধর্ষণে অভিযুক্তদের বিরুদ্ধে পদক্ষেপ করেনি পুলিশ! এর জেরে হতাশায় থানার মধ্যেই বিষ খেয়ে আত্মহত্যার চেষ্টা করলেন এক মহিলা। শনিবার এই ঘটনা ঘটেছে উত্তরপ্রদেশের লখিমপুর খেরিতে। তাঁকে হাসপাতালে ভর্তি করানো হয়েছে। তাঁর শারীরিক অবস্থা স্থিতিশীল বলে জানিয়েছেন চিকিৎসকরা। পুলিশ সূত্রে খবর, ২০২২ সালের ১৭ জানুয়ারি ওই মহিলাকে গণধর্ষণের অভিযোগ ওঠে ২ যুবকের বিরুদ্ধে। গত বছরের জুন মাসে মামলা ‘ক্লোজ়’ করে দেওয়া হয়। পুলিশের দাবি, গণধর্ষণের অভিযোগ মিথ্যা। সে কারণেই মামলা ‘ক্লোজ’ করা হয়েছিল। এর পর এই মামলার পুনরায় তদন্তের দাবিতে আদালতের দ্বারস্থ হন মহিলা। শনিবার থানায় গিয়েছিলেন ওই মহিলা। পুলিশ সূত্রে দাবি, সেখানেই বিষ খেয়ে আত্মহত্যার চেষ্টা করেন ওই মহিলা। তাঁর অভিযোগ, পুলিশ ইচ্ছাকৃত ভাবে অভিযুক্তদের বিরুদ্ধে কোনও পদক্ষেপ করছে না। যদিও এই দাবি অস্বীকার করেছে পুলিশ। এই ঘটনার পর তদন্তের নির্দেশ দিয়েছেন খেরির পুলিশ সুপার গণেশ প্রসাদ। তিনি বলেছেন, ‘‘অতীতে তদন্তের সময় মহিলার অভিযোগ অসত্য থাকায় ক্লোজ়ার রিপোর্ট দেওয়া হয়েছিল। তবে আদালত তদন্তের নির্দেশ দিয়েছে। এই ঘটনার তদন্ত করতে সার্কেল অফিসারকে নির্দেশ দিয়েছি।’’ উত্তরপ্রদেশের এই লখিমপুর খেরিতেই গত বছর দুই নাবালিকাকে ধর্ষণ করে খুনের অভিযোগ উঠেছিল। এ ছাড়া অতীতে উন্নাও, হাথরসের ঘটনায় শোরগোল পড়ে গিয়েছিল দেশে। এ বার গণধর্ষণে অভিযুক্তদের বিরুদ্ধে পদক্ষেপ না করার কারণে মহিলার আত্মহত্যার চেষ্টা ঘটনাপ্রবাহে নতুন মাত্রা যোগ করল। সে রাজ্যের শিশু এবং নারী নিরাপত্তা নিয়ে আবার প্রশ্ন উঠল।