মিজোরাম ও মায়ানমার সীমান্ত দিয়েই এত দিন সোনা পাচারের কথা শোনা যেত। এ বার উঠে এল কোচবিহার-বাংলাদেশ সীমান্তে দিনহাটার কথাও। সম্প্রতি শিলিগুড়ির বাসস্ট্যান্ড ও রেল স্টেশনে ধৃত দু’জনকে জেরা করে কেন্দ্রের শুল্ক গোয়েন্দারা জানতে পেরেছেন, চোরাই সোনা বাংলাদেশ থেকে দিনহাটা সীমান্ত টপকে ভারতে ঢুকেছে। ওই সোনা পাচার করতে গিয়ে সঞ্জু রায় ও অপু দেবনাথ নামে যে-দুই যুবক ডিরেক্টরেট অব রেভিনিউ ইন্টেলিজেন্স (ডিআরআই) বা শুল্ক গোয়েন্দা দফতরের অফিসারদের হাতে ধরা পড়েছে, তাদের দু’জনেরই বাড়ি কোচবিহারে। ২৩ অক্টোবর নিউ জলপাইগুড়ি স্টেশনে কলকাতামুখী তিস্তা-তোর্সা এক্সপ্রেসে ধৃত সঞ্জুর প্যান্টের তলায় কোমরে কাপড়ের বেল্টের ভিতরে পাওয়া যায় প্রায় দেড় কেজির দু’টি সোনার বার। সে জানায়, দিনহাটা দিয়ে বাংলাদেশ থেকে আসা ওই সোনা কলকাতায় এক ব্যক্তির কাছে পৌঁছে দেওয়াই ছিল তার কাজ। ইচ্ছা করেই সে ট্রেনে এবং অপু বাসে কলকাতায় আসছিল। শিলিগুড়ির বাসস্ট্যান্ডে গিয়ে কলকাতামুখী একটি বাসে অপুকে পেয়ে যান গোয়েন্দারা। তারও কোমরে দেড় কেজি সোনা লুকোনো ছিল। ওই তিন কেজি সোনার বাজারদর এক কোটি ১৮ লক্ষ টাকা। শনিবার হাওড়া স্টেশনে প্রায় সওয়া তিন কেজি চোরাই সোনা-সহ ধরা পড়ে জেন লেন তুয়াং এবং থাংখান খাম নামে মিজোরামের দুই যুবক। গোয়েন্দারা জানান, পুরী থেকে আসছিল তারা। তবে উত্তরবঙ্গে ধৃত সঞ্জু-অপুর সঙ্গে দুই মিজো যুবকের সম্পর্ক নেই বলে জানায় ডিআরআই।