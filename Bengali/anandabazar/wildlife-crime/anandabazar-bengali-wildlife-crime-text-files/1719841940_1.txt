এক আদিবাসী মহিলার দেহ উদ্ধারের ঘটনাকে কেন্দ্র করে রাজনৈতিক উত্তেজনা ছড়াল পশ্চিম মেদিনীপুরের ডেবরার ইসলামপুর গ্রামে। রবিবার ওই মহিলাকে ধর্ষণ করে খুন করা হয়েছে বলে অভিযোগ করে বিজেপি। নির্যাতিতার বাড়ির কাছে একটি মাঠ থেকে ওই তাঁর দেহ উদ্ধার করা হয়। অন্যদিকে ওই দেহ মহিলার বাড়িতে পৌঁছনোর পরেই বিজেপি-র নেতারা হাজির হন সেখানে। দোষীদের গ্রেফতারের দাবিতে থানায় গিয়ে পুলিশ আধিকারিকদের সঙ্গে দেখা করেন প্রাক্তন পুলিশকর্তা তথা বিজেপি নেত্রী ভারতী ঘোষ। ঘটনার নিরপেক্ষ তদন্তের জন্য সিবিআই-এর হাতে দেওয়ার আর্জি জানিয়েছেন পুরুলিয়ার বিজেপি সাংসদ জ্যোতির্ময় সিংহ। সোমবার সকালেই ওই গ্রামে যান জ্যোতির্ময় ও ভারতী। মৃতার আত্মীয়দের সঙ্গে কথা বলে তাঁদের সমবেদনা জানানোর পাশাপাশি দোষী ব্যক্তিদের যাতে শাস্তি হয় সেই আর্জি জানান প্রশাসনকে। পরে জ্যোতির্ময় বলেন, ‘‘রাজ্যে একজন মহিলা মুখ্যমন্ত্রী থাকা সত্ত্বেও মহিলারা নিরাপদ নয়। যিনি মারা গিয়েছেন তিনি বিজেপি-র বুথ কর্মী। সত্যি যদি মুখ্যমন্ত্রীর বিবেক থাকে তাহলে সিবিআইয়ের হাতে মামলাটি তুলে দিন। এই ঘটনার জাল অনেক দূর পর্যন্ত লম্বা আছে। পুলিশের তদন্তে আমাদের বিশ্বাস নেই।’’ তিনি হুঁশিয়ারি দেন, যদি দোষীদের গ্রেফতার করা না হয়, তা হলে বিজেপি বৃহত্তর আন্দোলনে নামবে। সোমবার ভারতী থানায় ঢোকার মুখে তাঁকে পুলিশআটকায় বলে অভিযোগ। ভারতী বলেন, ‘‘আমি আইনের কথায় বলি, এখানে কি ১৪৪ ধারা জারি আছে?তা হলে কেন আটকানো হচ্ছে? আমাকে যে আটকানো হচ্ছে, তার ভিডিও রেকর্ডিং করা হচ্ছে?’’এর পরেই দায়িত্বপ্রাপ্ত পুলিশ আধিকারিকরা থানায় ঢোকার অনুমতি দেন। থানায় ঢুকলেও ওসি-র ঘরে ঢোকার আগে তিনি বলেন,‘‘আমি তো পুলিশে ছিলাম।তাই যতক্ষণ না ঘরে যেতে বলবেন, ততক্ষণওসির ঘরে যাব না।’’ ভেতরে যাওয়ার অনুমতি আসার পরেই ওসির সঙ্গে কথা বলেন তিনি। থানায় গিয়ে পুলিশ আধিকারিকদের রাজধর্ম পালনের পরামর্শ দিলেন ভারতী ঘোষ। আরও পড়ুন:ভোটব্যাঙ্ক ফেরাতে তৃণমূলপন্থী মতুয়াদের কৌশলী উদ্যোগ আরও পড়ুন: বঙ্গে ক্ষমতা পেলে কৃষকদের একসঙ্গে ১৬ হাজার টাকা, প্রচারে বিজেপি