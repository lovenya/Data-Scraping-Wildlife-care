গণ্ডার শিকার করতে গত সপ্তাহে দক্ষিণ আফ্রিকার ক্রুগার ন্যাশনাল পার্কে ঢুকেছিল পাঁচ চোরাশিকারী। তাঁদের মধ্যে চারজন ফিরতে পারলেও বন্য প্রাণীর আক্রমণে প্রাণ হারিয়েছেন  এক জন। গণ্ডার শিকার করতে গিয়ে ওই চোরাশিকারিকে পড়তে হয় হাতির আক্রমণের মুখে। হাতির পায়ে পিষ্ট হয়ে প্রাণ যায় তার। পরে তাকে খেয়ে নিজেদের ভুরিভোজ সারে একদল সিংহ। ওই চোরাশিকারির সহযোগীরা ভুক্তভোগীর পরিবারকে জানিয়েছে, হাতির কবলে পড়ে নিহত হয়েছে সে। এই ঘটনা ক্রুগার ন্যাশনাল পার্ক কর্তৃপক্ষকে জানায় মৃত চোরাশিকারির পরিবার। এরপর একটি অনুসন্ধান দল নিহত চোরাশিকারির দেহাবশেষ খুঁজতে গিয়ে তাঁর খুলি এবং ট্রাউজার্স বাদে অন্য কোনও কিছু পায়নি। এই ঘটনায় পার্কের ম্যানেজিং একজিকিউটিভ গ্লেন ফিলিপস মৃত চোরাশিকারির পরিবারের সদস্যদের প্রতি সহমর্মিতা জানিয়ে বলেছেন, ‘‘ক্রুগার ন্যাশনাল পার্কে অবৈধভাবে বা পায়ে হেঁটে প্রবেশ করা একেবারেই বুদ্ধিমানের কাজ নয়। এর ফলে অনেক বিপদ ঘটতে পারে এবং এই মৃত্যু সেটাই প্রমাণ করে।’’ পার্কের তরফে এক বিবৃতিতে বলা হয়, চারজন অভিযুক্ত শিকারীকে গ্রেফতার করা হয়েছে এবং তাঁদের আদালতে হাজির করা হবে। পার্ক কর্তৃপক্ষ ওই পশুপাচারকারীর মৃত্যু ও অভিযানে থাকা অভিযুক্তদের বিষয়ে তদন্ত শুরু করেছে। ক্রুগার ন্যাশনাল পার্কে অনেকদিন ধরেই চোরাশিকার সংক্রান্ত সমস্যা রয়েছে।দক্ষিণ আফ্রিকা হল আফ্রিকা মহাদেশে গণ্ডারের সবথেকে বড় আবাসস্থল। আফ্রিকার ২৫ হাজার গণ্ডারের মধ্যে শুধু এখানেই রয়েছে ২০ হাজার। বিশ্বের গণ্ডারের সংখ্যার প্রায় ৮০ শতাংশ রয়েছে এখানে। আরও পড়ুন: ওয়াশিংটনের সহযোদ্ধা পোলাস্কি কি মহিলা?