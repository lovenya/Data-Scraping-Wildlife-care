পাতুলিয়ার গণধর্ষণ-কাণ্ডে এক যুবককে গ্রেফতার করল পুলিশ। পেশায় ইলেকট্রিক মিস্ত্রি ওই যুবকের নাম আশিস বিশ্বাস। শুক্রবার নিমতা থেকে ধরা হয় তাঁকে। শনিবার ব্যারাকপুর মহকুমা আদালতে তোলা হলে বিচারক ধৃতকে পাঁচ দিন পুলিশি হেফাজতে রাখার নির্দেশ দিয়েছেন। পুলিশ জানায়, পাতুলিয়া শিবমন্দির এলাকাতেই আশিসের বাড়ি। ঘটনার পর থেকেই তিনি পলাতক ছিলেন। তিনি জেরায় দাবি করেছেন, গণধর্ষণ ঘটেনি। ওই বধূর সঙ্গে এক মাস ধরে তাঁর সম্পর্ক চলছিল। মাঝেমধ্যেই তাঁরা ঘনিষ্ঠ ভাবে মেলামেশা করতেন। তাঁর দাবি, বৃহস্পতিবার সন্ধ্যায় স্ত্রী বাড়িতে না থাকায় ওই বধূকে ডেকেছিলেন তিনি। সেই মতো ছেলেকে টিউশনে পৌঁছে দিয়ে ওই বধূ এলে সেখানে তাঁদের মধ্যে শারীরিক সম্পর্ক হয়। আশিসের দাবিও খতিয়ে দেখছেন তদন্তকারীরা। শুক্রবার পাঁচ জনকে আটক করে জেরার সময়ে পুলিশ আশিসের কথা জানতে পারে। ওই যুবকের দাবি, গণধর্ষণের কথা জানতে পেরেই তিনি ভয়ে চম্পট দেন। পুলিশ আরও জেনেছে, ওই দিন ছেলের শিক্ষকের সঙ্গে কথা বলে বাড়ি ফিরছিলেন বলে দাবি করেছিলেন ওই বধূ। কিন্তু শিক্ষক জানিয়েছেন, ওই দিন তাঁর সঙ্গে মহিলার দেখা হয়নি। ওই বধূ হাসপাতালে ভর্তি আছেন বলে তাঁকে এ দিনও জিজ্ঞাসাবাদ করা যায়নি। এই ঘটনার প্রতিবাদে এ দিন রহড়া বাজার থেকে খড়দহ বাজার পর্যন্ত বিক্ষোভ-মিছিল করে বিজেপি। তাতে ছিলেন কৈলাস বিজয়বর্গীয়, মুকুল রায় ও লকেট চট্টোপাধ্যায়।