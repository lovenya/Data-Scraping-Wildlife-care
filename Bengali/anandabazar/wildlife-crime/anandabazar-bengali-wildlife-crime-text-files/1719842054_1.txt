সম্প্রতি নতুন কোনও নম্বর ব্যবহার করা শুরু করেছেন? কখনও ভেবে দেখেছেন, আপনার পুরনো নম্বরটি কী হল? নিশ্চিত থাকুন, সেটা রিসাইকেল্‌ড হয়ে এতক্ষণে অন্য কারুর নম্বর হয়ে গিয়েছে। এবং সেই নতুন ব্যক্তি অনায়াসে পেয়ে যেতে পারেন আপনার যাবতীয় তথ্য! প্রিন্সটন বিশ্ববিদ্যালয়ের এক দল গবেষক, একটি সমীক্ষা করেছিলেন। তাঁরা জানতে পারেন, পুরনো নম্বর যখন নতুন কেউ ব্যবহার করা শুরু করেন, তখন তিনি খুব সহজেই আগের মালিকের বহু ব্যক্তিগত তথ্য পেয়ে যেতে পারেন। ধরুন অনলাইনে আপনি নানা সাইট থেকে কেনাকাটা করেন। সেই সাইটগুলোয় আপনার ফোন নম্বর নথিভুক্ত করা রয়েছে। নম্বর পাল্টানোর পর সেগুলি আর আপডেট করার কথা আপনার মনে নেই। সেই সাইটের যাবতীয় তথ্য ফোনে বার্তার দ্বারা আপনাকে পাঠানো হতো। এখন সেগুলি পেয়ে যাচ্ছন নম্বরের নতুন মালিক। তাঁর ইচ্ছে হলে, সেই তথ্য বেঁচে দিতে পারেন কোনও বিজ্ঞপনী সংস্থাকে। এমনকী, কোনও সাইটে যদি পাসওয়ার্ড বদলানোর কোড আপনার নথিভুক্ত করা ফোনে বার্তার দ্বারা আসে, তা হলে খুব সহজেই সেই সাইটগুলি নিয়ন্ত্রণ করতে পারবেন নম্বরের নতুন মালিক! প্রিন্সটন বিশ্ববিদ্যালয়ের এই গবে‌ষণা অনুযায়ী, পুরনো নম্বর ব্যবহার করলে মোট ৮ রকম ভাবে আপনার বিপদ ঘনিয়ে আসতে পারে। এগুলির মধ্যে অন্যতম বড় বিপদ হল লোক ঠকানো। ইংরেজিতে যাকে বলে ফিশিং অ্যাটাক। এমন কিছু ক্ষতিকর লিঙ্ক হয়তো আপনার ইনবক্সে পাঠানো হল, যেটা দেখে আপনি না বুঝেই ক্লিক করে দেবেন। এবং সঙ্গে সঙ্গে আপনার যত অ্যাকাউন্ট রয়েছে, সবই বিপন্ন হয়ে যাবে। যে নম্বরটি সদ্য ব্যবহার করা শুরু করেছেন, সেটাই মদত দেবে এই লোক ঠকানোর প্রবণতায়।