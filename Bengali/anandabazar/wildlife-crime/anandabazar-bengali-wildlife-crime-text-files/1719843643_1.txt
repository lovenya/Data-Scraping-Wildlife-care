মোবাইল ফোন চুরির অভিযোগে যুবককে পিটিয়ে খুনের অভিযোগ উঠেছে দিল্লিতে। ঘটনাটি ঘটেছে উত্তর দিল্লির বুদ্ধ বিহার এলাকায়। রবিবার পুলিশ সূত্রে এই খবর জানা গিয়েছে। গত ১২ জানুয়ারি বুদ্ধ বিহার এলাকার রাস্তা থেকে এক ২৬ বছর বয়সি যুবকের দেহ উদ্ধার করে পুলিশ। তাঁর দেহে আঘাতের চিহ্ন ছিল। মৃতদেহ ময়নাতদন্তের জন্য পাঠানো হয়। ময়নাতদন্তের রিপোর্টে ওই যুবককে খুনের কথা উল্লেখ করা হয়েছে। নিহত যুবকের নাম দীপু। এই ঘটনার তদন্তে নেমে পুলিশ জানতে পারে যে, গত ১০ জানুয়ারি নবীন নামে এক যুবকের সঙ্গে বুদ্ধবিহারের শ্যাম কলোনি এলাকায় গিয়েছিলেন দীপু। গুদামের বাইরে নবীন পাহারা দিচ্ছিলেন। সেই সময় মোবাইল ফোন চুরি করতে গুদামের মধ্যে ঢুকেছিলেন দীপু। গুদামে সেই সময় ৩ যুবক ঘুমোচ্ছিলেন। দীপুর মোবাইল ফোন চুরির চেষ্টা সফল হয়নি। তার আগেই ওই ৩ যুবক দীপুকে হাতেনাতে ধরে লাঠি ও প্লাস্টিকের পাইপ দিয়ে মারধর করেন বলে অভিযোগ। মারধরে মৃত্যু হয় দীপুর। এর পর তাঁর দেহ অন্যত্র ফেলে দেন ওই ৩ যুবক। এই ঘটনায় গুদামের মালিক সুদীপ গুপ্ত-সহ ৪ জনকে গ্রেফতার করেছে পুলিশ। খুনে ব্যবহৃত লাঠি, প্লাস্টিকের পাইপ উদ্ধার করা হয়েছে। পুলিশ আরও জানিয়েছে যে, দীপু নামে ওই নিহত যুবক মাদকাসক্ত ছিলেন।