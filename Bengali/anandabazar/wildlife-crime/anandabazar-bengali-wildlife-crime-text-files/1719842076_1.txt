দিনহাটার এক ব্যবসায়ীর বাড়িতে হামলা চালানোর অভিযোগ উঠল তৃণমূল নেতা নুর আলম হোসেনের বিরুদ্ধে। শুধু তা-ই নয়, ওই ব্যবসায়ীর আরও অভিযোগ, তাঁর কাছ থেকে ৫০ লক্ষ টাকাও দাবি করেছেন নুর আলম। ব্যবসায়ীর দাবি, এ নিয়ে অভিযোগ জানানোর পর ঘটনাস্থলে এসে অভিযুক্তদের সঙ্গে কথা বলে ফিরে যায় দিনহাটা থানার পুলিশ। গোটা ঘটনার অভিযোগ জানিয়ে এ বার কোচবিহারের পুলিশ সুপার কে কান্ননের দ্বারস্থ হয়েছেন দিনহাটার ওই ব্যবসায়ী নয়ন চন্দ। যদিও নয়নের অভিযোগ অস্বীকার করেছেন নুর আলম। নয়নের অভিযোগ, “গত ২৬ মে রাতে তৃণমূল নেতা নুর আলম এবং মিঠুন চক্রবর্তী আমার বাড়ির দরজা ভাঙার চেষ্টা করে। তার আগে ফোন করে ৫০ লক্ষ টাকা দাবি করেছিল নুর আলম। হামলার সময় দিনহাটা থানায় খবর দেওয়া হলে পুলিশ বাড়ির সামনে এসে তৃণমূল নেতাদের দেখে ফিরে যায়। পুলিশ ফিরে যাওয়ার পর ফের বাড়িতে ঢিল ছোড়া হয়। গেট ভাঙার চেষ্টা করে প্রাণে মারার হুমকি দেয় ওই তৃণমূল নেতা।” নয়নের দাবি, পুলিশ কোনও ব্যবস্থা না নেওয়া নিরাপত্তার অভাব বোধ করছেন তিনি। নয়ন জানিয়েছেন, এ বিষয়ে পুলিশ সুপারের কাছে অভিযোগ জমা করা হয়েছে। তাঁর অভিযোগ, রাত্রিকালীন কার্ফু চলাকালীন লোকজন নিয়ে তাঁর বাড়িতে হামলা করতে আসেন ওই তৃণমূল নেতারা। তবে পুলিশ সে সব দেখেও সেখান থেকে চলে যায়। তাঁর দাবি, সিসিটিভি ফুটেজ সব দৃশ্যই ধরা পড়েছে। যদিও নয়নের অভিযোগ উড়িয়ে দিয়েছেন অভিযুক্ত নুর আলম। তিনি বলেন, “নয়ন চন্দের বাড়িতে হামলার ঘটনা এবং তাঁর কাছে টাকা দাবি করার ঘটনা ভিত্তিহীন। আমার ঘনিষ্ঠ এক ব্যবসায়ীর কাছ থেকে তিনি বহু টাকা নিয়েছেন। সে টাকা চাইতে গিয়েছিলাম। ওই ব্যবসায়ীর বাড়িতে কেউ হামলা করেনি।”