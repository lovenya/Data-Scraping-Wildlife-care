সরকারি চাকরি পাইয়ে দেওয়ার নামে টাকা আত্মসাতের অভিযোগে কলকাতা বিশ্ববিদ্যালয়ের এক ছাত্রকে গ্রেফতার করল পুলিশ। তাঁরই একটি সহপাঠীর করা অভিযোগের ভিত্তিতে আমহার্স্ট স্ট্রিট থানার পুলিশ বৃহস্পতিবার তাঁকে গ্রেফতার করেছে। ধৃত ওই পড়ুয়ার নাম আমিরুল হুসেন। দক্ষিণ ২৪ পরগনার গোসাবার বাসিন্দা আমিরুল কলকাতা বিশ্ববিদ্যালয়ে ইসলামিক ইতিহাস নিয়ে স্নাতকোত্তর করছিলেন। কলকাতা বিশ্ববিদ্যালয়ের হস্টেলেই তিনি থাকতেন। অভিযোগকারী আব্দুস সালামও কলকাতা বিশ্ববিদ্যালয়ের পড়ুয়া এবং তিনি আমিরুলের সঙ্গে একই হস্টেলে থাকতেন। পুলিশকে আব্দুস জানান, প্রাইমারি স্কুলে চাকরি দেওয়ার নাম করে তাঁর কাছ থেকে ৮ লক্ষ টাকা চেয়েছিলেন আমিরুল। এর মধ্যে আড়াই লক্ষ টাকা তাঁকে দেন আব্দুস। বাকিটা পরে দেওয়ার কথা ছিল। আব্দুসের অভিযোগ, টাকা পেয়ে যাওয়ার পর চাকরির বিষয়টা এড়িয়েই যাচ্ছিলেন আমিরুল। দীর্ঘ দিন এ রকম চলতে থাকায় সন্দেহ হয় তাঁর। এরপরই পুলিশের দ্বারস্থ হন আব্দুস। আরও পড়ুন: অবিলম্বে ৩৪ হাজার পদে নিয়োগ একই সঙ্গে, ঘোষণা মমতার প্রাথমিক জিজ্ঞাসাবাদের পর পুলিশ জেনেছে, টাকাটা আমিরুলের কাছে নেই। আমিরুল অন্য একজনকে সেটা দিয়ে দেন। পুলিশ অনুমান, আমিরুল কোনও বড় চক্রের সঙ্গে যুক্ত যারা চাকরির মিথ্যা প্রতিশ্রুতি দিয়ে টাকা হাতিয়ে নেয়। এর পিছনে আর কারা রয়েছে তা জানতে তদন্ত শুরু করেছে পুলিশ। এবার শুধু খবর পড়া নয়, খবর দেখাও।সাবস্ক্রাইব করুনআমাদেরYouTube Channel - এ।