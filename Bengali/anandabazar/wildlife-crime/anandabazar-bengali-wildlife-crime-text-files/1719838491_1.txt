ফের আক্রান্ত মহিলা। ফের শহরে শ্লীলতাহানি। এই ভয়ানক অভিজ্ঞতাটা হয়েছে ভরসন্ধ্যায়, ব্যস্ত শহরের ততোধিক ব্যস্ত রাস্তায়। অভিযোগ অন্তত তেমনই। চলন্ত অটোয় সহযাত্রীর বিরুদ্ধে শ্লীলতাহানির অভিযোগ এনেছেন এক মহিলা। বালিগঞ্জ ফাঁড়ি থেকে হাজরা মোড়গামী একটি অটোতে এই ঘটনাটি ঘটেছে। অটোয় অভিযোগকারিণী ওই মহিলার পাশেই বসেছিলেন অভিযুক্ত দিলীপ কুমার যাদব। বছর সাতাশের এই ব্যক্তি ওই মহিলার সঙ্গে অভব্য আচরণ করেন বলে অভিযোগ। শিবপুরের বাসিন্দা ওই মহিলা সঙ্গে সঙ্গে ঘটনার প্রতিবাদ জানান। প্রতিবাদ করেও কোনও লাভ হয়নি বলে ওই মহিলা জানিয়েছেন পুলিশকে। আরও পড়ুন: হিম্মত থাকলে একটা ভোট শান্তিতে হতে দিন: মুখ্যমন্ত্রীকে চ্যালেঞ্জ সূর্যকান্তর​ পুলিশ সূত্রের খবর, অভিযুক্ত যুবক বিহারের সমস্তিপুরের বাসিন্দা। অটোয় বারবার বিরক্ত করায় বাধ্য হয়ে বছর উনত্রিশের এই মহিলা চেঁচামেচি শুরু করেন। তাঁর চিৎকারে পথচলতি ব্যক্তি এবং স্থানীয় বাসিন্দারা ছুটে আসেন। তাঁরাই প্রথমে অভিযুক্তকে পাকড়াও করেন। তাঁদেরই কয়েকজনের সহায়তায় অভিযুক্তকে পুলিশের হাতে তুলে দেওয়া হয়। এই সংক্রান্ত একটি মামলা দায়ের হয়েছে অভিযুক্তের নামে। আরও পড়ুন: গবেষণার স্বপ্ন গরাদেই আটকে গেল! জেলেই অনশনে মাও নেতা অর্ণব​ গড়িয়াহাট থানায় দিলীপ কুমার যাদবের নামে এফআইআর করেছেন ওই মহিলা। ঘটনার তদন্ত শুরু করেছে পুলিশ।