উল্টোডাঙার গৃহবধূ অর্চনা পালংদার খুনে গ্রেফতার হল আরও এক অভিযুক্ত। ধৃতের নাম জয়দদেব মাহাতো। শনিবার গিরিডি থেকে তাকে ধরে আনন্দপুর থানার পুলিশ। ধৃত জয়দেব নিউ মার্কেটের একটি হোটেলের ম্যানেজার। তদন্তকারীরা জানান, ওই হোটেল থেকেই অর্চনা ও তার প্রেমিক বলরাম কেশরীর দেহ পাচার করে আনন্দপুরের খালে ফেলা হয়েছিল। এই নিয়ে খুনের ঘটনায় গ্রেফতার হল তিন জন। রবিবার জয়দেবকে আদালতে তোলা হলে ২৭ ডিসেম্বর পর্যন্ত পুলিশি হেফাজত হয়।

গত ১৭ অগস্ট বাড়ি থেকে বেরিয়ে নিখোঁজ হন অর্চনা। দিন কয়েক পরে খালে তাঁর দেহ মেলে। অর্চনার স্বামী জানিয়েছিলেন, বলরাম নামে এক ব্যক্তির সঙ্গে তাঁর স্ত্রীর সম্পর্ক ছিল। বলরাম ও অর্চনার মোবাইলের টাওয়ার লোকেশন থেকে জানা যায়, অগস্টের মাঝামাঝি তাঁরা নিউ মার্কেটের এক হোটেলে ছিলেন। সেখানকার কর্মীদের জেরা করে এক অস্থায়ী কর্মী আশিস যাদবকে গ্রেফতার করে পুলিশ। যে অ্যাপ-ক্যাবে করে অর্চনা ও বলরামের দেহ পাচার করা হয়, ধরা হয় তার চালক বিজয় যাদবকেও। ঘটনায় এখনও ফেরার দু’জনের খোঁজ চলছে।