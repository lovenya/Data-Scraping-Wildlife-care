যাঁর প্রেমে পড়েছিলেন, সেই তরুণীর ছবিই সমাজমাধ্যমে ছড়িয়ে ব্ল্যাকমেল করে তাঁর থেকে লক্ষাধিক টাকা হাতানোর অভিযোগ উঠল এক যুবকের বিরুদ্ধে। তোলাবাজি, হেনস্থা, ব্ল্যাকমেলের অভিযোগে উত্তরপ্রদেশ থেকে এক যুবককে গ্রেফতার করেছে দিল্লি পুলিশ। ধৃত যুবক অংশুল শ্রীবাস্তব কম্পিউটার সায়েন্সে স্নাতক। তরুণীকে বার বার ফোন ও ইমেল করে ওই যুবক উত্ত্যক্ত করতেন বলে অভিযোগ। তরুণীর একাধিক ছবি তাঁকে না জানিয়েই সমাজমাধ্যমে আপলোড করেন বলে অভিযোগ ওই যুবকের বিরুদ্ধে। অভিযোগ, সমাজমাধ্যম থেকে ছবি সরানোর জন্য ব্ল্যাকমেল করেন ওই যুবক। সমাজমাধ্যমে ছবি ‘ডিলিট’ করার জন্য তরুণীর থেকে ৭ লক্ষ টাকা চান বলে অভিযোগ যুবকের বিরুদ্ধে। ভয়ে সেই টাকা যুবকের ব্যাঙ্ক অ্যাকাউন্টে পাঠান বলে দাবি করেছেন তরুণী। গত ১২ সেপ্টেম্বর এই ঘটনা প্রকাশ্যে আসে। ওই দিন দিল্লির আরকে পুরমের বাসিন্দা ওই তরুণী অভিযোগ দায়ের করেন। অভিযোগ পাওয়ার পরই তদন্তে নামে পুলিশ। অভিযুক্তের খোঁজে তল্লাশি শুরু করে পুলিশ। গত শুক্রবার উত্তরপ্রদেশের উন্নাও থেকে ওই যুবককে গ্রেফতার করা হয়েছে। জেরায় অপরাধের কথা স্বীকার করেছে পুলিশ। ধৃতের কাছ থেকে একটি মোবাইল ফোন, দু’টি সিমকার্ড, দু’টি এটিএম কার্ড ও একটি ব্যাঙ্কের চেকবুক উদ্ধার করা হয়েছে। পুলিশ সূত্রে খবর, তরুণীর দিদির পূর্বপরিচিত ওই যুবক। সেই সূত্রেই তরুণীর সঙ্গে আলাপ হয় তাঁর। দেখা হওয়ার পর থেকেই তরুণীর প্রেমে পড়েছিলেন ওই যুবক। যদিও যুবকের প্রস্তাবে সাড়া দেননি তরুণী।