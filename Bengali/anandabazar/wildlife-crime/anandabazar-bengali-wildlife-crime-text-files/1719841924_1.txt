মন্দির থেকে চুরি যাওয়া বিগ্রহের গয়না ও নগদ টাকা-সহ চার ডাকাতকে গ্রেফতার করল পুলিশ। সোমবার রাতে সোনারপুর থানার বিদ্যাধরপুর স্টেশন সংলগ্ন এলাকা থেকে আজহারউদ্দিন সর্দার, শেখ ফিরোজ, খোকন মণ্ডল ও রাজু হালদার নামে চার দুষ্কৃতীকে গ্রেফতার করা হয়েছে বলে জানিয়েছে পুলিশ। সোনারপুর থানা সূত্রে জানা গিয়েছে, ওই রাতে বিদ্যাধরপুর এলাকায় ওই চার জন জড়ো হয়েছিল। রাতে টহলদারির সময়ে তাদের ধাওয়া করে ধরা হয়। ধৃতদের কাছ থেকে একটি ওয়ান শটার পিস্তল ও কয়েক রাউন্ড কার্তুজ উদ্ধার করা হয়। তা ছাড়া একটি ব্যাগ থেকে গয়না ও নগদ টাকা মেলে। ধৃতদের বাড়ি ক্যানিং থানা ও হাওড়ার বাউড়িয়া থানা এলাকায়। ওই রাতেই প্রাথমিক ভাবে জেরা করার পরে ক্যানিং থানা এলাকায় ধৃতদের বাড়িতে রাত থেকে ভোর পর্যন্ত তল্লাশি অভিযান চালিয়ে বিভিন্ন মন্দির থেকে চুরি যাওয়া বিগ্রহের গয়না ও নানা ধরনের বাসনপত্র উদ্ধার করা হয়েছে। পুলিশ সূত্রে জানা গিয়েছে, সোনারপুর, বারুইপুর, জয়নগর, ক্যানিং থানা এলাকার বিভিন্ন মন্দিরে হানা দিয়ে লুটপাট করেছিল অভিযুক্তেরা। সোমবার রাতে সোনারপুর থানার জগদীশপুর এলাকায় একটি কালীমন্দির থেকে গয়না ও বাসন লুট করেছিল তারা। ধৃতদের বাড়ি থেকে উদ্ধার হয়েছে সেই সব জিনিসপত্র। প্রাথমিক জেরার ভিত্তিতে পুলিশ জানিয়েছে, ওই চার দুষ্কৃতী মূলত বিভিন্ন ডাকাতির ঘটনায় জড়িত। মাস ছয়েক ধরে বিভিন্ন মন্দিরকে নিশানা করেছিল তারা। সেই সব মন্দির থেকে সরিয়েছিল গয়না ও টাকা। পাশাপাশি মন্দিরের বাসনপত্র চুরি করে বাড়িতে রেখে দিয়েছিল তারা। ধৃতদের জেরা করে বহু মন্দিরে চুরির ঘটনার কিনারা হবে বলে দাবি তদন্তকারীদের। ধৃতদের কাছ থেকে দু’টি চোরাই মোটরসাইকেলও উদ্ধার করা হয়েছে বলে জানিয়েছেন তদন্তকারীরা।