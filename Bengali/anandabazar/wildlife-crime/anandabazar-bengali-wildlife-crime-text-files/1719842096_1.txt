শীতলখুচি গুলি কাণ্ডে জোরপাটকির বুথে গিয়ে তদন্ত করলেন সিআইডি-র ফরেন্সিক দফতরের ব্যালেস্টিক বিশেষজ্ঞরা। ঘটনার পুনর্নির্মাণ করেন আধিকারিকরা। তদন্তকারী দলের সঙ্গে ছিল স্থানীয় পুলিশ। সিআইডি তদন্তে উঠে এসেছে, জোরপাটকির ১২৬ নম্বর বুথ তাক করে গুলি চলেছিল। বুথের দরজায় গুলি লেগেছে। সেই গুলি দরজা ভেদ করে ক্লাসের ভিতরে ব্ল্যাকবোর্ডে গিয়ে লাগে। এই ঘটনার তদন্ত করে দেখেন ব্যালেস্টিক বিশেষজ্ঞরা। সোমবার সকালে ৩ সদস্যের প্রতিনিধি দল এসে পৌঁছয় শীতলখুচি। তাঁরা গিয়ে খতিয়ে দেখেন, কত দূর থেকে গুলি চালানো হয়েছে। কী পরিস্থিতিতে গুলি চালানো হয়েছে সেটাও খতিয়ে দেখেন তাঁরা। যদিও এই বিষয়ে প্রকাশ্যে মন্তব্য করতে চাননি সিআইডি-র কোনও প্রতিনিধি। এই বিষয়ে কোচবিহারের পুলিশ সুপার কে কান্নানের সঙ্গে ফোনে যোগাযোগ করা হলে তিনি বলেন, ‘‘বিষয়টি সিআইডি তদন্ত করছে। এই বিষয়ে আমি কিছু বলতে পারব না।’’