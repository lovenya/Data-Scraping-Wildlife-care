ওয়াইফাই সারাই করার নাম করে বাড়িতে ঢুকেছিলেন দুষ্কৃতীরা। মহিলাকে বাড়িতে একা পেয়ে নিজ মূর্তি ধারণ করেন। তাঁর গলা থেকে সোনার চেন ছিনতাই করে নিয়ে পালিয়ে যান দুই যুবক। অভিযোগ, পালানোর আগে মহিলার বুকে ধারালো অস্ত্রের কোপও মারেন তাঁরা। ঘটনাটি মুম্বইয়ের পরেল এলাকার। অভিযোগ, শুক্রবার রাতে ওয়াইফাই সারানোর অছিলায় মহিলার বাড়িতে ঢুকেছিলেন দু’জন। ৫৯ বছর বয়সি মহিলা বাড়িতে সে সময় একাই ছিলেন। দুষ্কৃতীদের এক জন মহিলার মুখে কাপড় চাপা দেন। অন্য জন গলা থেকে টান মেরে ছিনিয়ে নেন সোনার চেন। এখানেই শেষ নয়, পুলিশ জানিয়েছে, এর পর মহিলার কাছ থেকে আলমারির চাবি চেয়েছিলেন অভিযুক্তেরা। কিন্তু তিনি তা দিতে অস্বীকার করেন। অভিযোগ, এই সময়েই রান্নাঘরের ছুরি দিয়ে মহিলার বুকে কোপ মারেন দুই যুবক। তার পর বাড়ি থেকে পালিয়ে যান। গুরুতর জখম অবস্থায় প্রতিবেশীদের ডেকে আনেন মহিলা। ডাকেন স্বামীকেও। তাঁকে অবিলম্বে হাসপাতালে ভর্তি করানো হয়। মহিলা এবং তাঁর পরিবার ঘটনার পর স্থানীয় থানায় লিখিত অভিযোগ দায়ের করেন। সেই অভিযোগের ভিত্তিতে তদন্ত শুরু করেছে পুলিশ। ভারতীয় দণ্ডবিধির একাধিক ধারায় ওই দুই যুবকের বিরুদ্ধে মামলা রুজু করা হয়েছে। তবে অভিযুক্তদের এখনও ধরতে পারেনি পুলিশ। তাদের সন্ধান চলছে।