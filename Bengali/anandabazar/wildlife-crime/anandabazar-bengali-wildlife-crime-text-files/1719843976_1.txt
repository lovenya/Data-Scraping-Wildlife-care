দাগী আসামিকে ১ হাজার ৩১০ বছরের কারাবাসের নির্দেশ দিল আদালত। তাঁর বিরুদ্ধে একাধিক খুনের অভিযোগ রয়েছে। দীর্ঘ দিন ধরে তাঁকে খুঁজছিল দেশের পুলিশ প্রশাসন। অবশেষে আদালতে তাঁর সাজা ঘোষণা হল। মধ্য আমেরিকার এল সালভাডরের কুখ্যাত দুষ্কৃতী দল এমএস-১৩। সেই দলেরই সদস্য ছিলেন উইলমার সেগোভিয়া। তাঁর বিরুদ্ধে মোট ৩৩টি খুনের অভিযোগ রয়েছে। এ ছাড়া, আরও ৯টি খুনের পরিকল্পনার সঙ্গে যুক্ত ছিলেন তিনি। অন্য অপরাধের নজিরও রয়েছে উইলমারের। এমএস-১৩ দলের বিরুদ্ধে এল সালভাডর সরকারের লড়াই দীর্ঘ দিনের। ওই দলের নানা দুষ্কৃতীমূলক কার্যকলাপে অতিষ্ঠ প্রশাসন। দলের আরও এক সদস্য তথা কুখ্যাত গ্যাংস্টারকে ৯৪৫ বছরের কারাদণ্ড দিয়েছে দেশের আদালত। কোনও সাধারণ মানুষের পক্ষে ১ হাজার ৩১০ বছর বা ৯৪৫ বছর বেঁচে থাকা সম্ভব নয়। অপরাধের সংখ্যা অনুযায়ী হিসাব করে এই কারাদণ্ড দিয়েছে আদালত। যার প্রকৃত অর্থ হল, আজীবন ওই আসামিকে জেলে থাকতে হবে। প্রশাসনের দাবি, দুষ্কৃতীদলটির অধিকাংশ সদস্যকেই তারা জেলে ঢোকাতে পেরেছেন। দেশের প্রেসিডেন্ট নায়িব বুকেলে সম্প্রতি টুইট করে জানিয়েছেন, নতুন কারাগারে এমএস-১৩ দলের ২ হাজার সদস্যকে পাঠানো হয়েছে। এই কারাগারটিতে মোট ৪০ হাজার সাজাপ্রাপ্ত অপরাধীকে রাখার ব্যবস্থা রয়েছে। যা আমেরিকা মহাদেশের অন্যতম বৃহৎ।