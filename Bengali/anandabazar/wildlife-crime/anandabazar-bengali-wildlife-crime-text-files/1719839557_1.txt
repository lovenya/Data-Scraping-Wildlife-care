চার বছর আগের শিক্ষক-নিগ্রহের একটি মামলায় অভিযোগকারীকে ফের ডেকে পাঠাল পুলিশ। ২০১৫ সালের মার্চে রাজাবাগান এলাকার একটি হাই মাদ্রাসার প্রধান শিক্ষক কাজি মাসুম আখতারের উপরে ওই হামলার ঘটনা ঘটেছিল বলে অভিযোগ। আখতারের দাবি, স্কুলে পড়াশোনার পরিবেশ ফিরিয়ে আনতে নানা শৃঙ্খলার বন্দোবস্ত করতে গিয়ে তিনি বিপদে পড়েছিলেন। শিক্ষকদের একাংশ ও প্রশাসকদের ইন্ধনে স্থানীয় কয়েক জন দুষ্কৃতী পুলিশের সামনেই তাঁকে আঘাত করে। হামলার এক বছরের মধ্যে কাটজুনগরের একটি স্কুলে বদলি করা হয়েছে আখতারকে। কিন্তু তাঁর উপরে হামলার পুলিশি তদন্তে সন্তুষ্ট না-হয়ে আলিপুর আদালতের দ্বারস্থ হয়েছেন ওই শিক্ষক। সেই মামলায় তদন্তের হাল নিয়ে ডিসেম্বরে অসন্তোষ প্রকাশ করেন আলিপুরের অতিরিক্ত মুখ্য বিচারবিভাগীয় ম্যাজিস্ট্রেট। আদালত বলে, পুলিশ অভিযোগকারীর রক্তমাখা পোশাক বাজেয়াপ্ত করলেও দোষীদের গ্রেফতার করেনি। রাজাবাগান থানার ওসি বা অতিরিক্ত ওসি-কে তদন্ত করতে বলা হয়। তার পরেও তদন্ত এগোয়নি। দু’বার মামলার শুনানিতে পুলিশের তরফেও সদুত্তর মেলেনি। এর পরে গত ৪ জুন আখতারের বয়ান নথিভুক্ত করতে তাঁকে ডেকে পাঠিয়েছে পুলিশ। তিনি অবশ্য নিরাপত্তার কারণে রাজাবাগান এলাকায় যেতে পারবেন না বলে জানিয়েছেন। এক তদন্তকারী পুলিশকর্তা বলেন, ‘‘মাস্টারমশাইয়ের সঙ্গে কথা হয়েছে। ওঁর সুবিধা মতো কোথাও কথা বলা হবে।’’ তবে তদন্তে ঢিলেমি নিয়ে পুলিশের জবাব মেলেনি। মামলার পরবর্তী শুনানি ২৯ জুন।