শূকর ফসল নষ্ট করেছিল। আর সেই নিয়ে দুই পরিবারের বিবাদে প্রাণ গেল তিন জনের। দুই মহিলা-সহ তিন জনকে পিটিয়ে খুনের অভিযোগ উঠল প্রায় ১০ জনের বিরুদ্ধে। বৃহস্পতিবার সকালে ঝাড়খণ্ডের রাঁচীর অদূরে ঝাঁঝিটোলা গ্রামের ঘটনা। পুলিশ সূত্রে খবর, কয়েক দিন আগে নিহতদের শূকর তাঁদের এক আত্মীয়ের ফসল নষ্ট করেছিল। সেই নিয়ে দুই পরিবারের মধ্যে অশান্তি লেগেছিল। বৃহস্পতিবার সকাল ১১টা নাগাদ দুই পরিবারের মধ্যে গোলমাল চরমে ওঠে। লাঠি, ধারালো অস্ত্র নিয়ে প্রায় ১০ জন চড়াও হন। অন্য পরিবারের সদস্যদের উপর আক্রমণ করেন তাঁরা। এই ঘটনায় তিন জনের মৃত্যু হয়েছে। তাঁদের মধ্যে দু’জন মহিলা। নিহতরা হলেন জানেশ্বর বেদিয়া (৪২), সরিতা দেবী (৩৯) এবং সঞ্জু দেবী (২৫)। দেহগুলি উদ্ধার করে ময়নাতদন্তের জন্য পাঠানো হয়েছে। এই ঘটনার পর পরই গ্রামে পুলিশ মোতায়েন করা হয়েছে। এই প্রতিবেদন লেখা পর্যন্ত কাউকে গ্রেফতার করা হয়নি।