কালো-হলুদ ডোরাকাটা মোটরবাইকে সওয়ার জেলা পুলিশের সশস্ত্র বাহিনী। পোশাকি নাম ‘টাইগার ফোর্স’। উদ্দেশ্য, দুষ্টের দমন। পুলিশকর্তাদের দাবি, আইনশৃঙ্খলা রক্ষাই হোক বা অপরাধ দমন— এ বার থেকে মুহূর্তে জেলার যে কোনও প্রান্তে যাবে বিশেষ ভাবে প্রশিক্ষিত এই বাহিনী।  

দেশের একটি অগ্রগণ্য মোটরবাইক নির্মাতার বিশেষ মডেলের ১২টি বাইক বেছে নিয়েছে জেলা পুলিশ। মোটরবাইকের রং বদলে করে নেওয়া হয়েছে কালো-হলুদ। হুটার লাগানো সেই বাইকগুলিতে সওয়ার হয়ে বুধবার সিউড়ি শহরের রাস্তা দাপালেন ২৪ জন বিশেষ ভাবে প্রশিক্ষিত পুলিশকর্মী। বিজেপি-র ডাকা বাংলা বন্‌ধে শহর জুড়ে নজরদারি চালাল জেলা পুলিশের এই বিশেষ বাহিনী। জেলা পুলিশ সুপার কুণাল অগ্রবাল বলেন, ‘‘প্রত্যেককেই কমান্ডো প্রশিক্ষণ দেওয়া হয়েছে। আইনশৃঙ্খলাজনিত যে কোনও ধরনের সমস্যা মোকাবিলায় ওই বাহিনীকে কাজে লাগানো যাবে।’’ তিনি জানান, আপাতত সদর মহকুমার জন্যই এমন বাহিনী তৈরি হয়েছে। তবে রামপুরহাট ও বোলপুর মহকুমার জন্য শীঘ্রই জেলা পুলিশের পক্ষ থেকে এমন বাহিনী তৈরি হবে। সমস্ত প্রক্রিয়া শেষের মুখে। 

প্রশ্ন হল, জেলা পুলিশের র‌্যাপিড অ্যাকশন ফোর্স (র‌্যাফ) বা কমব্যাট ফোর্স থাকতে আবার টাইগার ফোর্সের প্রয়োজনীয়তা কেন। পুলিশ সুপারের কথায়, ‘‘এমন অনেক এলাকা থাকে যেখানে অপরাধ ঘটেছে খবর পেয়েও চট করে পুলিশের বড় গাড়ি যেতে পারে না। অলিগলির ভিতরেও যাতে পুলিশ সহজে পৌঁছে যেতে পারে, মূলত সেই উদ্দেশ্যেই এই বাহিনী গড়া।’’ জেলা পুলিশ সূত্রে জানা গিয়েছে, এই বাহিনীর জন্য পুলিশকর্মীদের মধ্যে থেকে বাছাই করে ২৪ জনকে বাছা হয়েছিল সিউড়ির জন্য। তার পরে তাঁদের কঠোর অনুশীলনের মধ্যে দিয়ে যেতে হয়েছে। 

মোটরবাইকগুলিকে নতুন বাহিনীর নামের সঙ্গে মানানসই রং করার পিছনে একাধিক ভাবনা রয়েছে। পুলিশ সুত্রে বলা হচ্ছে, রাতের অন্ধকারে রাস্তায় নামলে উল্টো দিক থেকে আসা অলোয় সহজেই পুলিশ বলে চিহ্নিত করা ওই বাহিনীকে। যে ভাবে কালো হলুদ রাঙা পুলিশ জিপ আলোয় ঝকঝক করে, বাইকে রং করার পিছনেও সেই কারণ। জেলা পুলিশ কর্তাদের আশা, কাজ তো করবেই, টাইগার ফোর্স রাস্তায় নেমে আমজনতার সম্ভ্রমও আদায় করে নেবে।