এক গাড়ি দুর্ঘটনাকে কেন্দ্র করে রণক্ষেত্রের চেহারা নিল দুর্গাপুরের লাউদোহা থানার মাধাইপুর এলাকা। বেআইনি বালির গাড়ির রমরমার জেরেই এই দুর্ঘটনা বলে অভিযোগ এলাকাবাসীর। এলাকাবাসীর জনরোষের শিকার হয়েছে মাধাইপুর এবং গৌরবাজার এলাকায় ৮টি বালিবোঝাই ট্রাক। ট্রাকগুলিতে ভাঙচুর চালিয়ে আগুন ধরিয়ে দেন এলাকাবাসীরা। রবিবার রাতের ঘটনা। ঘটনাস্থলে পুলিশের বিশাল বাহিনী এবং দমকল গিয়ে পরিস্থিতি নিয়ন্ত্রণে আনে। রবিবার রাত সাড়ে ৮টা নাগাদ কাজ থেকে মোটরবাইকে বাড়ি ফিরছিলেন বিশ্বজিৎ ধাড়া নামে এক যুবক। মোটরবাইকটা চালাচ্ছিলেন অন্য এক ব্যক্তি। মাধাইপুর এলাকায় পৌঁছলে দ্রুতগামী একটি বালিবোঝাই ট্রাক নিয়ন্ত্রণ হারিয়ে মোটরবাইকে ধাক্কা মারে বলে এলাকাবাসীরা জানিয়েছেন। চালক এবং আরোহী দুজনেই মোটরবাইক থেকে ছিটকে পড়ে যান। গুরুতর আহত অবস্থায় চালককে হাসপাতালে ভর্তি করা হয়। কিন্তু দুর্ঘটনাস্থলেই মৃত্যু হয় আরোহী বিশ্বজিতের। দুর্ঘটনার খবর ছড়িয়ে পড়ার পরই এলাকাবাসী ক্রুব্ধ হয়ে ওঠেন। মাধাইপুর এবং গৌরবাজারে পরপর ভাঙচুর চালাতে শুরু করেন বালিবোঝাই ট্রাকে। তারপর তাতে আগুনও ধরিয়ে দেন তাঁরা। দমকল জানিয়েছে, ৮টি ট্রাক পুরোপুরি ভস্মীভূত হয়ে গিয়েছে। আরও পড়ুন: গভীর রাতে ধাওয়া করে দুষ্কৃতী ধরতে গিয়ে আসানসোলে গুলিবিদ্ধ সাব-ইনস্পেক্টর এলাকাবাসীদের অভিযোগ, এই এলাকায় বালি মাফিয়াদের রমরমা রয়েছে। পুলিশের টহলদারির ফাঁক গলে বেআইনি বালি বোঝাই করে এই এলাকা দিয়ে চম্পট দেয় ট্রাকগুলো। সেইসব ট্রাকের চালকেরা শুধু নিজেদের ব্যবসাটাই বোঝে। রাস্তায় ভীষণ বেপরোয়া ভাবে গাড়ি চালায় তারা। মোটরবাইক, সাইকেল বা পথচলতি মানুষের নিরাপত্তা নিয়ে এতটুকু চিন্তিত নয় তারা। আরও পড়ুন: মোদীর বুলেট ট্রেন প্রকল্প নিয়ে সংশয় বাড়িয়ে উদ্ধব বললেন, পর্যালোচনা করা হবে রবিবার দুর্ঘটনার পর থেকেই গোটা এলাকা থমথমে। তবে ঘাতক ট্রাক বা তার চালকের সন্ধান এখনও পায়নি পুলিশ।