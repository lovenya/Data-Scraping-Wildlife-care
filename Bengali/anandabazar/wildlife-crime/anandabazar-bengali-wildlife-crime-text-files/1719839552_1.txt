বেলেঘাটার ‘নাইসেড’-এ গবেষণা করতে আসা এক জাপানি নাগরিকের খোয়া যাওয়া ব্যাগ ও তাতে থাকা যাবতীয় নথি দু’দিনের মধ্যে ফিরিয়ে দিল পুলিশ। শুক্রবার রাতে গ্রেফতার করা হয়েছে এক দুষ্কৃতীকেও। ধৃতের নাম তারক হাজরা ওরফে বুড়ো। পুলিশ সূত্রের খবর, জাপানের বাসিন্দা কেইনোসুকু ওকামোতো গবেষণার জন্য মাস কয়েক আগে কলকাতায় এসেছেন। রামমোহন লেনের একটি বহুতলের ফ্ল্যাটে ভাড়া থাকেন ওই গবেষক। বেলেঘাটার আইডি হাসপাতালের ভিতরে একটি কেন্দ্রীয় স্বাস্থ্য সংস্থায় গবেষণার কাজে যুক্ত ছিলেন তিনি। পুলিশের দাবি, গত বুধবার কেইনোসুকু জানান, ওই দিন তিনি নাইসেডে যাওয়ার আগে সকাল সাড়ে ১১টা নাগাদ রাস্তার ধারের দোকানে চা খেতে দাঁড়ান। নাইসেডে যাওয়ার পরে তাঁর খেয়াল হয় টাকা, ভিসা এবং বিভিন্ন ব্যাঙ্কের ক্রেডিট কার্ড থাকা ব্যাগটিই নেই। যার মধ্যে জাপানের বিভিন্ন ব্যাঙ্কের ক্রেডিট এবং ডেবিট কার্ড ছিল। এ ছাড়া প্রায় পনেরো হাজার টাকা ছিল তাঁর ওই ব্যাগে। ওই দিনই পুলিশের দ্বারস্থ হন গবেষক। তদন্তে নেমে দেখা যায়, ঘটনাস্থলে কোনও সিসি ক্যামেরা নেই। সূত্রও মিলছিল না প্রথমে। এক তদন্তকারী জানান, এর পরেই স্থানীয় দুষ্কৃতীদের খোঁজ শুরু হয়। বেলেঘাটা থানার দুই সাব ইনস্পেক্টর জানতে পারেন, এলাকার মাদকাসক্ত এক দুষ্কৃতী কয়েক দিন ধরে বেশি মাদক কিনছে। শুধু তা-ই নয়, সে অন্য মাদকাসক্তদেরও বিনামূল্যে খাওয়াচ্ছে। এর পরেই সুরেন সরকার রোডের বাসিন্দা ওই ব্যক্তিকে ধরা হয়। জেরায় তারক স্বীকার করে যে গবেষকের ব্যাগটি সে তুলেছে। তার কাছ থেকে উদ্ধার হয় চুরি যাওয়া আড়াই হাজার টাকা। তার দাবি, টাকা বার করে ব্যাগটি ফেলে দিয়েছিল সে। পরে তাকে সঙ্গে নিয়ে তল্লাশি চালিয়ে চাউলপট্টি রোড এবং রাজা জন্মেজয় রোডের সংযোগস্থলের একটি ঝোপ থেকে ব্যাগটি উদ্ধার করা হয়।