প্রকাশ্যে বোমা হাতে নিয়ে দুষ্কৃতীদের তাণ্ডব। মুর্শিদাবাদ জেলার বড়ঞায় মঙ্গলবারের এই ঘটনায় ব্যাপক চাঞ্চল্য ছড়িয়েছে। ঘটনার তদন্ত শুরু করেছে পুলিশ। স্থানীয় সূত্রে জানা গিয়েছে, বড়ঞা থানার একঘড়িয়া গ্ৰামের বাসিন্দা লখি শেখে সঙ্গে প্রতিবেশী মুসশালিম শেখের বিবাদ দীর্ঘদিনের। রাস্তা সংক্রান্ত বিষয় নিয়েই বিবাদ তাঁদের মধ্যে। অভিযোগ পুরনো সেই বিবাদের জেরে দিন কয়েক ধরেই মুসশালিমকে প্রাণে মারার হুমকি দিচ্ছে লখি শেখ এবং তাঁর লোকজন। মঙ্গলবার সকালে বহিরাগত দুই দুষ্কৃতী মুসশালিমের বাড়ির সামনে বোমা নিয়ে হামলা চালাতে যায় বলে অভিযোগ। স্থানীয়দের তোলা ভিডিয়োতে দুই দুষ্কৃতীকে প্রকাশ্যে বোমা হাতে ঘুরতেও দেখা যায়। পরে বড়ঞা থানার পুলিশ গিয়ে পরিস্থিতি সামাল দেয়। এই ঘটনায় মুর্শিদাবাদের পুলিশ সুপার শবরী কুমার বলেন, ‘‘অভিযুক্ত দুই দুষ্কৃতীর খোঁজে তল্লাশি চালানো হচ্ছে। খুব শিগগিরই তাদের গ্ৰেফতার করা হবে।’’