হোলির রাতে ছেলের হাতে খুন বাবা। শুক্রবার ঘটনাটি ঘটেছে মালদার হরিশ্চন্দ্রপুর থানার কুশল গ্রামে।  অভিযুক্ত ছেলের নাম ভরত মহলদার। বাবাকে বাঁশ দিয়ে মাথায় আঘাত করে হত্যার অভিযোগে গ্রেফতার হয়েছেন তিনি। পুলিশ এবং স্থানীয় সূত্রে জানা গিয়েছে মৃতের নাম অতুল মহলদার (৫২)। পেশায় দিনমজুর অতুলের দুই ছেলে এবং দুই মেয়ে। দুই ছেলেই দিনমজুরের কাজ করেন। বড় ছেলে সন্তোষ এবং ছোট ছেলের নাম ভরত। ছোট ছেলে গত দু’বছর ধরে মানসিক সমস্যায় ভুগছেন বলে জানাচ্ছেন স্থানীয়রা। পারিবারিক অস্বচ্ছলতার জন্য চিকিৎসা করানো সম্ভব হচ্ছিল না। দোলের দিন অতুল খাওয়া-দাওয়া করে নিজের ঘরে ঘুমিয়ে ছিলেন। বাড়ির অন্যান্য সদস্যও তখন বাড়িতেই। হঠাৎই ছোট ছেলে ভরত বাবার ঘরে চলে যান। তাঁর হাতে ছিল একটি বাঁশের লাঠি। ঘুমন্ত বাবার মাথায় সেই বাঁশ দিয়ে আঘাত করেন তিনি। অকুস্থলেই মৃত্যু হয় প্রৌঢ়ের। আকস্মিক এই ঘটনার হতভম্ব হয়ে যা্ন পরিবারের সবাই। পরে খবর দেওয়া হয় পুলিশে। পুলিশ এসে মৃতদেহ উদ্ধার করে। অভিযুক্তকে আটক করেছে হরিশ্চন্দ্রপুর থানার পুলিশ। মৃতের বড় ছেলের কথায়, ‘‘হঠাৎ করে কেন ভাই এমন করল, কিছুই বুঝতে পারছি না!’’