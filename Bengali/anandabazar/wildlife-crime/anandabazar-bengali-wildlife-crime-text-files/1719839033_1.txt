জেএমবি জঙ্গি সন্দেহে ত্রিপুরা পুলিশ আগরতলা থেকে নাজির শেখ নামে এক যুবককে গ্রেফতার করেছে। বছর পঁচিশের নাজিরের বাড়ি মুর্শিদাবাদে। সে আগরতলায় নির্মাণ কর্মী হিসেবে কাজ করত। ত্রিপুরার ডিজি এ কে শুক্ল বলেন, ২০১৩ সালের বুদ্ধগয়া বিস্ফোরণের সঙ্গে নাজির জড়িত।  বুদ্ধগয়ার ধারাবাহিক বিস্ফোরণের মূল চক্রী কওসরের সহযোগী হিসেবে সে কাজ করত বলে ডিজি জানান। পুলিশ জানিয়েছে, আজ বিকেলে ত্রিপুরা পুলিশ এবং গোয়েন্দাদের একটি দল আগরতলার অরুন্ধতী নগরের থেকে নাজিরকে গ্রেফতার করে। সেখানে একটি নির্মাণ প্রকল্পে সে কাজ করত। পুলিশ সূত্রের বক্তব্য, কিছু দিন আগে তাকে ধরতে কলকাতা পুলিসের একটি দল আগরতলায় এলেও খালি হাতেই ফিরতে হয়েছিল তাদের। পুলিশের সন্দেহ, ত্রিপুরায় জেএমবি স্লিপার সেলের সদস্য হিসেবে কাজ করছিল নাজির। ডিজির দাবি, নাজির আইইডি বিস্ফোরক তৈরিতে পারদর্শী। পুলিশ নাজিরকে জেরা করছে।