শুক্রবার উত্তর ২৪ পরগনার ব্যারাকপুর মহকুমায় এসে পৌঁছল জাতীয় মানবাধিকার কমিশনের ৩ সদস্যের প্রতিনিধিদল। শুক্রবার দুপুর ১২টা নাগাদ জগদ্দল থানার ভাটপাড়া পৌরসভার মোমিনপুর এলাকায় উপস্থিত হন মানবাধিকার কমিশনের সদস্যরা। ভোট-পরবর্তী সন্ত্রাসের অভিযোগ খতিয়ে দেখেন। আক্রান্ত ও নিহতদের পরিবারের সদস্যদের বক্তব্য রেকর্ড করেন তাঁরা। প্রতিনিধি দলটি প্রথমে আমডাঙ্গা, পরে জগদ্দল এবং ভাটপাড়া বিধানসভার বিস্তীর্ণ অঞ্চল ঘুরে দেখেন।


পাশাপাশি, গত ১০ মে আমডাঙা খণ্ডস্বরকরা এলাকার ঘোষপাড়ায় এক ব্যক্তির ঝুলন্ত দেহ উদ্ধার হয়। পরিবারের বক্তব্য ছিল, ভোটের ফল ঘোষণার পর থেকেই রণজিৎ দাস বাড়িছাড়া ছিলেন। হঠাৎ তাঁর ঝুলন্ত দেহ পাওয়া যায় বাড়ির পাশের একটি বাগানে। ঘটনার প্রায় দু’মাসের মাথায় শুক্রবার সকাল ১০টা নাগাদ আমডাঙ্গা থানায় তিন সদস্যের কেন্দ্রীয় মানবাধিকার কমিশনের প্রতিনিধি দল আসে। এরপর থানা থেকে বেরিয়ে তাঁরা মৃত রণজিৎ দাসের বাড়িতে যান। সঙ্গে বিজেপি-র পক্ষ থেকে ছিলেন কাজলঠাকুর পাল। মৃত রণজিৎ দাস এর পরিবারের সঙ্গে কথা বলেন।