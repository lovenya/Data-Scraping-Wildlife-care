প্রাক্তন বিজেপি বিধায়কের বাড়ির পিছন দিক থেকে উদ্ধার করা হল এক মহিলার পচাগলা দেহ। বাড়ির পিছন দিকে কাদায় গাঁথা ছিল দেহটি। অর্ধেক অংশ ছিল কাদার বাইরে। ঘটনাটি মহারাষ্ট্রের সাতারা জেলার ওয়াদে গ্রামের। পুলিশ জানিয়েছে, এলাকার বিজেপি নেতা তথা প্রাক্তন বিধায়ক কান্তাতাই নলওয়াদের বাংলো বাড়ির পিছন দিক থেকে এই মৃতদেহ উদ্ধার করা হয়েছে। বাংলোটিতে এই মুহূর্তে কেউ থাকেন না। তা বন্ধ অবস্থায় ছিল। সাফাইয়ের সময় ওই দেহ পাওয়া গিয়েছে। বাড়ির পিছনে কাদায় গাঁথা মৃতদেহের খবর ছড়িয়ে পড়তেই এলাকায় আতঙ্ক সৃষ্টি হয়। মৃতদেহ দেখতে বিজেপি নেতার বাংলোর সামনে ভিড় করেন স্থানীয়রা। কে বা কারা মহিলাকে খুন করলেন, তাঁদের উদ্দেশ্য কী, কেনই বা দেহ কাদায় পুঁতে দেওয়া হল, খতিয়ে দেখছে সাতারা থানার পুলিশ। মৃত মহিলাকে এখনও শনাক্ত করা যায়নি। তাঁর পরিচয় জানার চেষ্টা চলছে। উল্লেখ্য, ২০২২ সালে মহারাষ্ট্রের নানা প্রান্ত থেকে বার বার এই ধরনের পচাগলা মৃতদেহ উদ্ধারের কথা প্রকাশ্যে এসেছে। গত জুন মাসেও মুম্বই থেকে ৩৫০ কিলোমিটার দূরে দুটি আলাদা বাড়ি থেকে একই পরিবারের ৯ জন সদস্যের দেহ উদ্ধার করা হয়েছিল।