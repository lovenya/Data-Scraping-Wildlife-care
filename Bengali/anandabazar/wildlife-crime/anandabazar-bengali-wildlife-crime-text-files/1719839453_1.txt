তৃণমূল ছেড়ে বিজেপিতে যাওয়াকে কেন্দ্র করে গন্ডগোলে গুলিবিদ্ধ হয়েছেন এক তৃণমূল কর্মী। রবিবার ভোরে দক্ষিণ দিনাজপুরের গঙ্গারামপুরের ঘটনা। গুলিবিদ্ধ ওই ব্যক্তি আমন রায় মালদহ মেডিক্যাল কলেজে চিকিৎসাধীন। সুখদেবপুর অঞ্চলের কাঁটাতোড় এলাকার ওই ঘটনায় তিন জনকে আটক করেছে পুলিশ। যদিও পুলিশের দাবি, এটা কোনও রাজনৈতিক সংঘর্ষ নয়। ব্যক্তিগত ঝামেলা থেকে এই ঘটনাটি ঘটেছে। স্থানীয় সূত্রের খবর, লোকসভা নির্বাচনের ফল ঘোষণার পর এলাকার বাবলু রায়-সহ বেশ কয়েকজন তৃণমূল কর্মী বিজেপি শিবিরে যোগ দেয়। স্থানীয় তৃণমূলের বক্তব্য, তারপর থেকেই বাবলু ও তার সঙ্গীরা ‘জয় শ্রীরাম’ স্লোগান দিত। এ নিয়েই আমনদের সঙ্গে তাদের ঝামেলা হচ্ছিল কয়েকদিন ধরে। অভিযোগ, এই আক্রোশ থেকেই এ দিন ভোররাতে বাবলু দলবল নিয়ে আমনের বাড়িতে ঢুকে তাকে গুলি চালায়। হাতে গুলি লাগায় গুরুতর আহত হন আমন। ঘটনার পরেই এলাকা ছেড়ে পালিয়ে যায় বাবলুরা। এরপর আমনকে গঙ্গারামপুর মহকুমা হাসপাতালে ভর্তি করানো হয়। অবস্থার অবনতি হওয়ায় এ দিন দুপুরে তাঁকে মালদহ মেডিক্যালে ‘রেফার’ করা হয়। এই ঘটনায় পুলিশ তিনজনকে আটক করেছে। বাবলুর খোঁজ মেলেনি। স্থানীয় তৃণমূল নেতৃত্ব গুলিচালনার দায় বিজেপির উপর চাপিয়েছে। যদিও এই ঘটনায় তাঁরা জড়িত নন বলে দাবি বিজেপি নেতা সনাতন কর্মকারের। তিনি বলেন, ‘‘তৃণমূলের একটা অংশ নিজে থেকেই জয় শ্রীরাম স্লোগান দিয়েছিল। তা নিয়েই দু’পক্ষের ঝামেলা থেকে এই ঘটনা। বিজেপির কোনও কর্মী জড়িত নন।’’ তৃণমূলের প্রাক্তন জেলা সভাপতি বিপ্লব মিত্র বলেন, ‘‘ বিষয়টি খোঁজ নিয়ে দেখছি।’’ জেলার পুলিশ সুপার প্রসূন বন্দ্যোপাধ্যায় বলেন, ‘‘অভিযোগ পেয়েছি। এটা কোনও রাজনৈতিক আক্রোশের জেরে হয়নি। পুরনো ব্যক্তিগত গন্ডগোল থেকে এই ঘটনা ঘটেছে। তিনজনকে আটক করা হয়েছে।’’