বাড়ি বসেই যদি মোটা অঙ্কের টাকা কামানো যায়, তা হলে কি সেই সুযোগ কেউ ছাড়ে! গুজরাতের এক দম্পতিও এমন লোভে পা দিয়ে ১ কোটি টাকা খুইয়েছেন। গুজরাতের জামনগরের এক দম্পতি সাইবার জালিয়াতির শিকার হয়ে ১ কোটি ১২ লক্ষ টাকা খুইয়েছেন। ঘরে বসেই টাকা কামানোর ফাঁদে পা দিতেই ঘটেছে বিপত্তি। জমনগর থানায় সাইবার জালিয়াতি বিভাগে অভিযোগ দায়ের করে দম্পতি জানান, টেলিগ্রামে তাঁদের কাছে একটি মেসেজ আছে। তাতে লেখা ছিল, বাড়িতে নিজস্ব পরিসরে আরাম করে বসে কেবল সিনেমার রেটিং করে দিলেই মিলবে টাকা। সেই মেসেজে আরও বলা হয় যে, এই কাজ করলে তাঁরা ২৫০০ থেকে ৫০০০ টাকা পর্যন্ত উপার্জন করতে পারবে। দম্পতির কাছে এই অফার লোভনীয় মনে হয়। তাঁরা আগ্রহ দেখানোর পর তাঁদের একটি নকল ওয়েবসাইটে সাইন ইন করে পাসওয়ার্ড সেট করতে বলা হয়। তাঁদের একটি টেলিগ্রাম গ্রুপের সদস্যও করে দেওয়া হয়। তার পর দম্পতিকে সেই বিশেষ সিনেমার টিকিট কাটতে বলা হয়। ওয়েবসাইটে লগ ইন করার পর দম্পতিকে বলিউড ও হলিউড মিলিয়ে মোট ২৮টি সিনেমার টিকিট কাটতে বলা হয়। ২৮টি সিনেমা দেখে রেটিং করার জন্যই তাঁদের কমিশন দেওয়া হবে বলে জানানো হয়েছে। পুলিশের মতে, এই দম্পতির দু’জনেই উচ্চশিক্ষিত। ইংরেজি ভাষার উপরও দখল ভাল তাঁদের। দম্পতি বাড়িতে বসেই টাকা কামানোর জন্য চাকরির সন্ধান করছিলেন। এই প্রস্তাব আসার পর তাঁরা অনলাইনে বিষয়টি নিয়ে খোঁজ চালান এবং জানতে পারেন, এই পদ্ধতিতে সত্যিই টাকা উপার্জন করা সম্ভব। কয়েকটি টিকিট কাটার পর দম্পতির বিশ্বাস অর্জন করার জন্য তাঁদের অ্যাকাউন্টে ১ লক্ষ টাকা পাঠানো হয়। এর পরে দম্পতির সব কামাই নকল ওয়েবসাইটের অ্যাকাউন্টে জমা হতে থাকল। ৫ লক্ষ টাকা আয় করার পর তাঁরা যখন টাকা তুলতে চাইলেন, তখন তাঁদের বলা হল, ওই টাকা তোলার জন্য তাঁদের ওই অঙ্কের টিকিট কাটতে হবে। এই ভাবে নিজেদের টাকা ফেরত পাওয়ার জন্য তাঁরা ১ কোটি ১২ লক্ষ টাকা খরচ করে ফেলেন। তার পরেও টাকা ফেরত না পাওয়ায় তাঁরা পুলিশে অভিযোগ জানান। পুলিশ তদন্ত করার পর সুরাত থেকে এক জনকে গ্রেফতার করেছে। দম্পতির সঙ্গে ব্যাঙ্কের মাধ্যমে টাকা লেনদেন করার জন্য ধরা পড়েছে অভিযুক্ত।