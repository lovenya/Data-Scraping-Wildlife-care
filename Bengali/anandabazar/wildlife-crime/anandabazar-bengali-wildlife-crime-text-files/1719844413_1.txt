বিয়েবাড়ির হুল্লোড়ের মধ্যে মদ কেনা নিয়ে বচসা। এর জেরে ৩ যুবককে কোপানোর অভিযোগ উঠল মধ্যপ্রদেশের ইনদওরে। রবিবার রাতে বিয়েবাড়ির শোভাযাত্রায় মদ কেনা নিয়ে দু’পক্ষের মধ্যে গোলমাল বাধে। ঘটনার পর থেকেই পলাতক ৩ অভিযুক্ত। রবিবার রাতে পলাসিয়া এলাকায় বিয়েবাড়ির শোভাযাত্রা বেরিয়েছিল। সেই সময় দু’পক্ষের মধ্যে ঝামেলা হয়। আক্রান্তদের মদ কিনে দেওয়ার কথা বলেন অভিযুক্ত ৩ যুবক। রাজি না হওয়ায় ৩ যুবককে মারধর শুরু করেন অভিযুক্তেরা। তার পরই ধারালো অস্ত্র দিয়ে তাঁদের আঘাত করা হয়। আক্রান্তদের হাসপাতালে ভর্তি করানো হয়েছে। ৩ অভিযুক্তকে চিহ্নিত করেছে পুলিশ। তাঁরা হলেন, কেশব সিলাওয়াত, অভিষেক ধীমান এবং লাকি বোরাসি। তাঁরা পলাতক। অভিযুক্তদের বিরুদ্ধে মামলা রুজু করেছে পুলিশ। তাঁদের খোঁজে তল্লাশি শুরু করা হয়েছে।