ভাঙড়ের কাশীপুর থানা এলাকায় বেআইনি আগ্নেয়াস্ত্র-সহ এক সন্দেহভাজন ব্যক্তিকে গ্রেফতার করল পুলিশ। রবিবার তাঁর কাছ থেকে ৫ রাউন্ড কার্তুজ উদ্ধার করা হয়েছে বলে পুলিশ সূত্রে খবর। কাশীপুর থানার পুলিশ সূত্রে খবর, রবিবার নতুন বাজার এলাকায় সন্দেহজনক ভাবে ঘোরাঘুরি করছিলেন এক ব্যক্তি। সে সময় তাঁকে আটক করে কাশীপুর থানার পুলিশ। পুলিশের দাবি, থানায় নিয়ে গিয়ে ওই ব্যক্তিকে জিজ্ঞাসাবাদ করার সময় তাঁর কাছ থেকে একটি পিস্তল-সহ উদ্ধার হয় ৫ রাউন্ড কার্তুজ। এর পর তাঁকে গ্রেফতার করা হয়। ভাঙড়ের অতিরিক্ত পুলিশ সুপার মাকসুদ হোসেন বলেন, ‘‘ধৃতের নাম আনারুল জমাদার। তবে কী কারণে তিনি বেআইনি অস্ত্র নিয়ে বাজারে ঘোরাঘুরি করছিলেন, তা খতিয়ে দেখতে তদন্ত শুরু করেছে কাশীপুর থানার পুলিশ।’’ তিনি জানিয়েছেন, অস্ত্র আইনে মামলা রুজু করেছে কাশীপুর থানা। অভিযুক্তকে আদালতে হাজির করে পুলিশ হেফাজতের আবেদন করা হবে।