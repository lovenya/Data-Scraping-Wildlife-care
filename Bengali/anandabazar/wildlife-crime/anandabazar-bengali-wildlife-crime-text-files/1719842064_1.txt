পারিবারিক বিবাদের জেরে এক গৃহবধূকে মারধর করে খুনের অভিযোগ উঠল মহিলার ভাসুর এবং তাঁর পরিবারের সদস্যদের বিরুদ্ধে। মঙ্গলবার বিকেলে উত্তর ২৪ পরগনা জেলার অশোকনগরে এই ঘটনার পর নিজের দাদার বিরুদ্ধে পুলিশে অভিযোগ করেছেন ওই মহিলার স্বামী। পুলিশ সূত্রে খবর, নিহত মহিলার নাম সাহিদা বিবি (৪৫)। অশোকনগরের কুমারডাঙ্গা এলাকার বাসিন্দা ওই মহিলাকে মঙ্গলবার বেধড়ক মারধর করা হয় বলে অভিযোগ। পরিবারের দাবি, ভাসুরের মারধরে গুরুতর জখম হন তিনি। সাহিদার পরিবারের সদস্যরা জানিয়েছেন, মঙ্গলবার ঝড়বৃষ্টির পর বাড়ির বাইরে জল জমে যায়। বাড়ির পাশের রাস্তা কেটে বৃষ্টির জল নিকাশের কাজ করছিলেন সাহিদার ভাসুর ইসমাইল মণ্ডল। সাহিদার স্বামী ইব্রাহিম মণ্ডল সে কাজে বাধা দিতে গেলে তাঁর উপর চড়াও হন ইসমাইল ও তাঁর পরিবারের লোকজন। ইব্রাহিমকে বেধড়ক মারধর করতে শুরু করেন বলে অভিযোগ। স্বামীকে বাঁচাতে ছুটে আসেন সাহিদা। অভিযোগ, তাঁকেও বাঁশা-লাঠি নিয়ে বেধড়ক মারধর শুরু করেন অভিযুক্তরা। বাঁশের আঘাতে গুরুতর জখম হন সাহিদা। তড়িঘড়ি হাবরা হাসপাতালে নিয়ে যাওয়া হলে চিকিৎসকেরা তাঁকে মৃত বলে ঘোষণা করেন। মঙ্গলবারের এই ঘটনার পর অভিযুক্তদের শাস্তির দাবিতে অশোকনগর থানার দ্বারস্থ হয়েছেন ইব্রাহিম। দাদা ও তাঁর পরিবারের সদস্যদের বিরুদ্ধে থানায় অভিযোগও দায়ের করেন তিনি।