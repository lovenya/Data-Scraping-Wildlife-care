‘প্রেমিক’ ধর্ষণ করেছেন। আর তাঁর মা বাধ্য করেছেন অন্য পুরুষের সঙ্গে সহবাস করতে। ভিন্‌রাজ্য থেকে কাজের সূত্রে এসে এমনই এক মাতা-পুত্রের পাল্লায় পড়েছিলেন এক কিশোরী। সম্প্রতি তিনি ঘটনাটি পুলিশকে জানিয়েছেন। পুলিশ দুই অভিযুক্তের বিরুদ্ধেই ধর্ষণ এবং অপরাধে মদত দেওয়ার অভিযোগ দায়ের করেছে। গত মে মাসে কাজের সূত্রেই ভোপালে গিয়েছিলেন মহারাষ্ট্রের ওই কিশোরী। একটি ইভেন্ট ম্যানেজমেন্ট সংস্থার সঙ্গে যুক্ত রয়েছেন তিনি। ভোপালে সেই সংস্থার কাজে গিয়ে ২২ বছরের অভিষেক কুরলির সঙ্গে আলাপ হয় তাঁর। পুলিশকে নির্যাতিতা জানিয়েছেন, অভিষেকই তাঁকে সম্পর্কে টেনে আনেন এবং ধর্ষণ করেন। তবে তাঁর উপর যৌন নিপীড়ন এর পরও শেষ হয়নি। পুলিশকে ওই কিশোরী জানিয়েছেন, অভিযুক্তের মা রজনীরও মদত ছিল গোটা ঘটনায়। বছর পঁয়তাল্লিশের ওই মহিলা নির্যাতিতাকে অন্য পুরুষের সঙ্গে শারীরিক সম্পর্কে লিপ্ত হতে বাধ্য করেন বলে অভিযোগ করেছেন ওই কিশোরী। অন্য দিকে, ধর্ষক তাঁর ফোন চুরি করে তাঁর আপত্তিকর অবস্থার বেশ কিছু ছবিও নেটমাধ্যমে প্রকাশ করে দেন বলে অভিযোগ করেছেন তিনি। মহারাষ্ট্রের নাগপুরের জারিপাটকার বাসিন্দা ওই তরুণী। গত রবিবার স্থানীয় থানায় তিনি অভিযোগ দায়ের করেন।  পুলিশ দু’জনকেই খুঁজছে।