যৌন নির্যাতনের অভিযোগ গ্রেফতার হলেন কর্নাটকের অন্যতম জনপ্রিয় চিত্রদূর্গের মুরুগা মঠের প্রধান। বুধবারই মঠ-প্রধান শিবমূর্তি মুরুগার বিরুদ্ধে পকসো ধারায় মামলা রুজু হয়। তাঁর বিরুদ্ধে অভিযোগ, তিনি নিয়মিত ভাবে পড়ুয়াদের যৌন নির্যাতন করতেন। এই কাজে তাঁকে সাহায্য করতেন মঠের অন্যান্য কর্মী। ওই অভিযোগের ভিত্তিতে গ্রেফতার হলেন শিবমূর্তি। যদিও তাঁর দাবি, তাঁর বিরুদ্ধে দীর্ঘ দিন ধরেই চক্রান্ত হচ্ছে। এই অভিযোগ তারই অংশ। শেষমেশ তিনি নির্দোষ প্রমাণিত হবে বলেই দাবি করেন শিবমূর্তি। ১৬ বছরের দুই নাবালিকার অভিযোগের ভিত্তিতে শুক্রবার গভীর রাতে পুলিশে এফআইআর দায়ের করা হয়েছে। সেখানে শিবমূর্তি ছাড়াও মঠের আরও কয়েক জনের নাম রয়েছে। তফসিলি আইনে শিবমূর্তির বিরুদ্ধে মামলা রুজু হয়েছে। কারণ, দুই নাবালিকার এক জন দলিত সম্প্রদায়ের। মঠ-প্রধানের বিরুদ্ধে যৌন নির্যাতনের অভিযোগ ওঠার পর থেকে প্রতিবাদ-বিক্ষোভে নেমেছে দলিত সম্প্রদায়ের মানুষেরা। তার পরেই গ্রেফতার হলেন শিবমূর্তি। প্রসঙ্গত, চিত্রদূর্গ মুরুগা মঠ রাজনীতিবিদদের মধ্যে অত্যন্ত জনপ্রিয়। চলতি মাসের ৩ তারিখ, এই মঠে গিয়েছিলেন কংগ্রেস নেতা রাহুল গাঁধী। সেখানে তিনি দীক্ষাও নেন। শুধু রাহুলই নয়, বিভিন্ন সময় এই মঠে গিয়েছেন বিভিন্ন রাজনৈতিক দলের নেতানেত্রীরা।