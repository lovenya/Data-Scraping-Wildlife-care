রেশনের চাল পাচারের অভিযোগে আরও এক রেশন ডিলারকে সাসপেন্ড করল খাদ্য ও সরবরাহ দফতর। সাসপেন্ড হওয়া ওই ডিলারের নাম রাজেশপ্রসাদ খাঁ। বাড়ি  পুরুলিয়ার বাঘমুণ্ডি ব্লকের মাঠা গ্রামে। ওই গ্রামে রয়েছে তাঁর দোকান। সম্প্রতি ওই রেশন দোকান থেকে চাল পাচার হচ্ছে বলে অভিযোগ এসেছিল। সঙ্গে সঙ্গে তদন্ত শুরু করে প্রশাসন। প্রশাসনের দাবি, ওই ডিলারের বিরুদ্ধে বেশ কিছু বেনিয়ম ধরা পড়ে। এর পরে তাঁকে সাসপেন্ড করা হয়েছে বলে ঝালদা মহকুমা খাদ্য দফতর সূত্রে খবর। পুরুলিয়ার জেলাশাসক রাহুল মজুমদার জানিয়েছেন, ওই ডিলারকে সাসপেন্ড করা হয়েছে। মহকুমা খাদ্য নিয়ামক (ঝালদা) অমর মণ্ডল জানিয়েছেন, অভিযোগ আসার পরে ওই ডিলারের গুদামে গিয়ে তদন্ত করা হয়। অনিয়ম ধরে ফেলেন তদন্তকারীরা। তার পরেই ওই ডিলারকে সাসপেন্ড করা হয়েছে। সেই সংক্রান্ত নোটিসও শুক্রবার জারি হয়েছে। এই বিষয়ে রাজেশবাবুর প্রতিক্রিয়া জানার জন্য তাঁকে ফোন করা হলেও তা বেজে যায়। তাঁর মোবাইলে পাঠানো টেক্সট মেসেজের-ও উত্তর আসেনি। জেলা এম আর ডিলার অ্যাসোসিয়েশন-এর সম্পাদক প্রভাশিসলাল সিংহদেও বলেন, ‘‘এ ক্ষেত্রে কী হয়েছিল, তা আমার জানা নেই। তবে একটাই অনুরোধ প্রশাসনের কাছে জানাব। এই পরিস্থিতিতেও আমরা কাজ করে চলেছি। বিনা কারণে আমাদের যেন হেনস্থা করা না হয়।’’ স্থানীয় এবং পুলিশ সূত্রে জানা গিয়েছে, কয়েকদিন আগে ওই রেশন দোকান থেকে ৫০ কেজি চালের একটি বস্তা পাচারের সময় এক ব্যক্তিকে হাতেনাতে ধরে ফেলেন এলাকার কয়েকজন। ঘঠনায়  শোরগোল পড়ে এলাকায়। পরে এলাকাবাসীর তরফে সংশ্লিষ্ট  ডিলারের বিরুদ্ধে লিখিত অভিযোগ জমা পড়ে। সনৎ দাস এবং শম্ভুনাথ দাসের মতো মাঠা এলাকার কয়েকজন বাসিন্দার অভিযোগ, ওই ডিলার বেশ কিছু দিন থেকেই রেশনের চাল পাচার করে আসছেন। তাঁর বিরুদ্ধে কম রেশনসামগ্রী দেওয়ার অভিযোগও  উঠেছিল।