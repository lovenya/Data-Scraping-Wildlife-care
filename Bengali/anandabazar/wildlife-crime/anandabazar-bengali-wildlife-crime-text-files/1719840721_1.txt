বছর বিয়াল্লিশের মহিলা পাচারকারীকে ধরতে গিয়ে ১৬ বছরের এক কিশোরীকে উদ্ধার করল বিধাননগর কমিশনারেটের পুলিশ। এই ঘটনায় মঙ্গলবার রাতেই নিউ টাউন থেকে গ্রেফতার করা হয়েছে দুই মহিলা-সহ তিন জনকে। ধৃতদের নাম সুপর্ণা মণ্ডল, পায়েল হীরা এবং অভিজিৎ মণ্ডল। এক আন্তর্জাতিক স্বেচ্ছাসেবী সংস্থার কলকাতা শাখা জানিয়েছে, গত কয়েক বছর ধরে তাদের কাছে খবর আসছিল এক মহিলা কলকাতা এবং বিধাননগর এলাকা থেকে জোর করে নাবালিকা এবং কিশোরীদের নিয়ে গিয়ে দেশের বিভিন্ন প্রান্তে যৌন ব্যবসায় নামাচ্ছে। কিন্তু হাতেনাতে ধরা যাচ্ছিল না ওই মহিলাকে। সংস্থাটি জানিয়েছে, কয়েক দিন আগে‌ তাদের কাছে খবর আসে ওই তরুণী বিধাননগরে একটি ফ্ল্যাট ভাড়া করে রয়েছে। স্থানীয় মেয়েদের কাজের টোপ দিয়ে যৌন ব্যবসায় নামানোর অভিযোগ আসছিল সেখান থেকেও। সংস্থা সেই খবর সরাসরি বিধাননগর কমিশনারেটের অতিরিক্ত ডেপুটি পুলিশ কমিশনার (এডিসিপি) অনুরাধা মণ্ডলকে জানালে মঙ্গলবার রাতেই অভিযান চালায় তারা। পুলিশ জানিয়েছে, নিউ টাউন থানা এলাকার একটি ফ্ল্যাটে ওই তরুণীকে পাওয়া যায়। সেখানেই ছিল পায়েল এবং এক দালাল অভিজিৎ। তখনই সেখান থেকে সন্ধান পাওয়া যায় ওই কিশোরীর। পুলিশ জানিয়েছে, নিউ টাউন এলাকার বাসিন্দা ওই কিশোরী তার দাদু-দিদার কাছে থাকত। পুজোর আগে কাজ দেওয়ার নাম করে পায়েল তাকে সুপর্ণার কাছে নিয়ে যায়। অভিযোগ, সেখানে আসার পর থেকেই তাকে জোর করে আটকে যৌন ব্যবসায় নামানো হয়। তদন্তকারীরা জানিয়েছেন, শুধু উদ্ধার হওয়া কিশোরীই নয়। আরও অনেককেই কাজের নাম করে এনে এরা যৌন ব্যবসায় নামিয়েছে। এমনকি অনেককে বাইরের রাজ্যেও পাঠিয়েছে ধৃতেরা। স্বেচ্ছাসেবী সংস্থার তরফে সাজি ফিলিপ জানিয়েছেন, চলতি বছরে একাধিক কিশোরী মেয়েকে কলকাতা এবং আশপাশের কমিশ‌নারেট থেকে উদ্ধার করা হয়েছে। তিনি জানান, দুঃস্থ মেয়েদের কাজ দেওয়ার নাম করে যৌন ব্যবসায় নামাচ্ছে চক্রের ছড়িয়ে থাকা লোক। বিধাননগর কমিশ‌নারেটের এডিসিপি জানান, ধৃতদের জেরা করে জান‌া যাবে কত কিশোরীকে এ ভাবে যৌন ব্যবসায় নামিয়েছে তারা।