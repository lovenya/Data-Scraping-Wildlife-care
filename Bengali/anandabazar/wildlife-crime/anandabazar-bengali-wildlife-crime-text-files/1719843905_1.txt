প্রকাশ্য রাস্তায় এক তরুণীর দিকে তাকিয়ে অশ্লীল অঙ্গভঙ্গি করার অভিযোগে গ্রেফতার করা হল এক যুবককে। অভিযোগ, ওই যুবক রাস্তার মাঝে গাড়ি দাঁড় করিয়ে তরুণীর উদ্দেশে অশ্লীল ইশারা করেছেন। পাশাপাশি, তরুণী তার প্রতিবাদ জানালে তাঁকে খুনের হুমকিও দেওয়া হয়েছে। ঘটনাটি গুরুগ্রামের। ধৃতের নাম অনসল দীক্ষিত। ২৪ বছর বয়সি ওই যুবক দিল্লির বসন্ত কুঞ্জ এলাকার বাসিন্দা। গুরুগ্রামের ওয়াজ়িরবাদ ট্রাফিক সিগনালে বুধবার তাঁর এসইউভি গাড়ি এক তরুণীর গাড়িতে পিছন দিক থেকে ধাক্কা মারে। অভিযোগ, ধাক্কা মারার পর গাড়ি থেকে নেমে আসেন যুবক। তিনি ক্ষতিগ্রস্ত গাড়ির চালকের সঙ্গে দুর্ব্যবহার করেন। এর প্রতিবাদ জানান গাড়ির ভিতরে বসে থাকা তরুণী। এর পরেই যুবকের আক্রমণের তির ঘুরে যায় তরুণীর দিকে। অভিযোগ, তিনি তরুণীর গাড়ির দরজা খুলে তাঁর সঙ্গে অশ্লীল আচরণ করেন। তরুণীকে হেনস্থা করা হয় প্রকাশ্য রাস্তার মাঝেই। এমনকি, এর প্রতিবাদ জানালে তরুণীকে প্রাণে মেরে ফেলার হুমকিও দেন যুবক। এর পর গাড়িতে বসেই ১১২ জরুরি নম্বরে ফোন করে পুলিশ ডাকেন তরুণী। পুলিশ এসে তাঁদের দু’জনকেই সেক্টর ৫৩ থানায় নিয়ে যায়। থানায় পৌঁছে যুবকের বিরুদ্ধে অভিযোগ দায়ের করেন ওই তরুণী। তার পর যুবককে গ্রেফতার করা হয়। ভারতীয় দণ্ডবিধির ৩৪১, ৫০৬ এবং ৫০৯ ধারায় যুবকের বিরুদ্ধে মামলা রুজু করেছে পুলিশ। তাঁর গাড়িটিও বাজেয়াপ্ত করা হয়েছে। সেক্টর ৫৩ থানার ইনস্পেক্টর অমিত কুমার জানিয়েছেন, যুবককে জিজ্ঞাসাবাদ করা হচ্ছে। কেন তিনি তরুণীর সঙ্গে এই আচরণ করলেন, আগে থেকে তাঁর প্রতি যুবকের কোনও আক্রোশ ছিল  কি না, তা খতিয়ে দেখা হচ্ছে।