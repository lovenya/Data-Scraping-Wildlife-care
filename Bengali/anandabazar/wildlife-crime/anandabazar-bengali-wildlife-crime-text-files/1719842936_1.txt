অষ্টম শ্রেণির পড়ুয়াকে ঠান্ডা পানীয়ের সঙ্গে বিষ মিশিয়ে খুনের অভিযোগে তারই সহপাঠীর মাকে গ্রেফতার করল পুলিশ। ঘটনাটি ঘটেছে পুদুচেরির করাইকাল এলাকায়। পুলিশ সূত্রে খবর, ছাত্রের বাবা রাজেন্দ্রন অভিযোগ করেছেন যে, গত শনিবার বার্ষিক অনুষ্ঠানের প্রস্তুতিতে যোগ দিতে স্কুলে গিয়েছিল তাঁর ছেলে। বিকেলে বাড়ি ফেরার পর সে বমি করতে শুরু করে। স্কুলে দারোয়ানের কাছ থেকে ঠান্ডা পানীয় খাওয়ার পর থেকেই বমি হচ্ছে বলে বাবাকে জানায় ওই পড়ুয়া। এর পরই ওই পড়ুয়াকে তড়িঘড়ি করাইকাল সরকারি হাসপাতালে ভর্তি করানো হয়। সেখানে চিকিৎসা চলাকালীন তার মৃত্যু হয়। স্কুলের তরফে অভিভাবককে জানানো হয় যে, ঠান্ডা পানীয় বাড়ি থেকেই খেয়ে স্কুলে গিয়েছিল ওই পড়ুয়া। কিন্তু ছাত্রের বাবার দাবি, ‘‘স্কুল পাঠানোর আগে ওকে আমরা কোনও ঠান্ডা পানীয় দিইনি।’’ স্কুলের দারোয়ান দেবদাসের সঙ্গে এর পর কথা বলেন পড়ুয়ার বাবা। তিনি জানান যে, ওই ছাত্রের আত্মীয় পরিচয় দিয়ে এক মহিলা ঠান্ডা পানীয় তাকে দেওয়ার জন্য দারোয়ানকে বলেন। সেই মতো ওই ছাত্রকে দারোয়ান ঠান্ডা পানীয় দেন। ছাত্রকে ঠান্ডা পানীয় দেওয়ার দৃশ্য সিসিটিভি ফুটেজে ধরা পড়েছে। তাতে সকায়া রানি ভিক্টোরিয়া নামে এক মহিলাকে দেখা গিয়েছে। তিনিই ঠান্ডা পানীয় দারোয়ানকে দিয়েছিলেন। সকায়ার সন্তানরাও মৃত ছাত্রটির সঙ্গে এক শ্রেণিতেই পড়ে।করাইকাল থানায় ওই মহিলার নামে অভিযোগ দায়ের করেছেন ছাত্রের বাবা। ঠান্ডা পানীয়ে বিষ মিশিয়ে তাঁর ছেলেকে খুন করা হয়েছে বলে অভিযোগ করেছেন রাজেন্দ্রন। মহিলাকে ইতিমধ্যেই গ্রেফতার করা হয়েছে। ঠান্ডা পানীয়তে বিষ মেশানো হয়েছিল কি না, তার তদন্ত শুরু করেছে পুলিশ।