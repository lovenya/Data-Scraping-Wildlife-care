পাঁচ বছরের মেয়ে বলেছিলেন বিছানার চাদর দিতে। খেলায় ব্যস্ত থাকায় সে দেয়নি। ‘অপরাধ’ বলতে এটুকুই। এর জেরে গৃহকর্তার আক্রোশ গিয়ে পড়ে মেয়ের মায়ের উপর। এতটাই যে, ছুরি দিয়ে উন্মত্তের মতো কোপাতে থাকেন নিজের স্ত্রীকে। পরে হাসপাতালে স্ত্রীর মৃত্যু হয়। ঘটনা উত্তরপ্রদেশের মাসুরি গ্রামের। গাজিয়াবাদের পুলিশ সুপার(গ্রামীণ) ইরাজ রাজা জানিয়েছেন, বুধবার রাতে সাদাব নামে ওই ব্যক্তি নিজের পাঁচ বছরের মেয়ে সাবাকে বিছানার চাদর এনে দিতে বলে। সাবা নির্দেশ অমান্য করায় সাদাবের রাগ গিয়ে পড়ে সাবার মা, ৩৫ বছরের সাবানার উপর। এর পরই সাদাব একটি ছুরি দিয়ে বারংবার কোপাতে শুরু করে সাবানাকে। পরে গুরুতর আহত অবস্থা সাবানাকে হাসপাতালে নিয়ে গেলে সেখানেই তাঁর মৃত্যু হয়। সাবানার বাবার অভিযোগের প্রেক্ষিতে পুলিশ সাদাবকে গ্রেফতার করেছে। মৃতদেহটি ময়নাতদন্তে পাঠানো হয়েছে।