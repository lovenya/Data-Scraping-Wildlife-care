নিজের দফতরে বসেই অজ্ঞাতপরিচয় জঙ্গিদের হাতে খুন হলেন এক কাশ্মীরি পণ্ডিত। জম্মু কাশ্মীরের বাদগাম এলাকার ছাদুরায় এই ঘটনা ঘটেছে।  পুলিশ এটিকে পূর্বপরিকল্পিত খুনের ঘটনা বলেই মনে করছে। রাহুল ভাট নামে ওই ব্যক্তি সরকারি কর্মী ছিলেন। বৃহস্পতিবার ওই সরকারি কর্মী নিজের দফতরে বসে যখন কাজ করছিলেন তখন দু’জন সশস্ত্র জঙ্গি তাঁকে খুব কাছ থেকে গুলি করে। এক সরকারি আধিকারিক জানিয়েছেন, গুরুতর আহত অবস্থায় রাহুলকে শ্রীনগরের এসএমএইচএস হাসপাতাল ভর্তি করানো হলে সেখানেই তাঁর মৃত্যু হয়। রাহুলের বাড়ি বাদগামেরই শেখপুরায়। সেখানে পুনর্বাসিতদের একটি গ্রামেই থাকতেন তিনি। কাশ্মীরি পণ্ডিতদের পুনর্বাসন প্যাকেজের আওতায় তিনি চাকরি পেয়েছিলেন সরকারি দফতরে।