সাইবার দুর্নীতির সঙ্গে যুক্ত হয়ে চার কোটি টাকার প্রতারণার অভিযোগে গ্রেফতার তরুণী। কিন্তু গ্রেফতারির পর পুলিশের চোখে ধুলো দিয়ে পালিয়ে যান তিনি। ঘটনাটি রবিবার বিকেলে রাটলাম স্টেশনে ঘটে। ২৪ বছর বয়সি অভিযুক্ত তরুণীর নাম সানিয়া ওরফে গুড়িয়া ওরফে সোফিয়া সিদ্দিকি। পুলিশ সূত্রে খবর, চার কোটি টাকা সাইবার দুর্নীতির সঙ্গে যুক্ত থাকায় সোফিয়ার বিরুদ্ধে থানায় অভিযোগ দায়ের করা হয়। সেই অভিযোগের ভিত্তিতে তল্লাশি শুরু করে পুলিশ। ১৭ ফেব্রুয়ারি হরিয়ানার ফরিদাবাদে তরুণীর বাড়ি থেকে গ্রেফতার করা হয় অভিযুক্তকে। রবিবার বিকেল ৪টে ১০ মিনিটে দুরন্ত এক্সপ্রেসে অভিযুক্তকে নিয়ে হরিয়ানা থেকে পুনের উদ্দেশে যাচ্ছিল পুলিশ। হাতকড়া পরানো অবস্থায় ছিলেন সোফিয়া। তাঁর সঙ্গে ছিলেন এক মহিলা কনস্টেবল এবং চার জন পুরুষ কনস্টেবল। ট্রেনটি রাটলাম স্টেশনে পৌঁছনো মাত্রই পুলিশের চোখে ধুলো দিয়ে পালিয়ে যান সোফিয়া। সঙ্গে সঙ্গে তল্লাশি শুরু করে পুনে পুলিশ। সিসিটিভি ফুটেজ দেখে পুলিশ জানতে পারে, স্টেশন থেকে পালিয়ে গিয়ে কোটায় চলে যান তরুণী। প্রাথমিক তদন্তে পুলিশ জানতে পারে যে কোটার মালা রোড এলাকার একটি হোটেলে কয়েক ঘণ্টা থেকেছিলেন সোফিয়া। তার পর সেখান থেকে বেরিয়ে যান তিনি। অভিযুক্তকে খুঁজে পেতে এখনও তল্লাশি চালাচ্ছে পুলিশ।