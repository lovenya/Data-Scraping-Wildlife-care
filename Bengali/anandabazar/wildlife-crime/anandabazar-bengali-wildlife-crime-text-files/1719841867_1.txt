প্রাণপণে  সামনের সাদা গাড়িটির পিছনে দৌড়চ্ছে একটি কুকুর। তবে কিছু ক্ষণ পরেই বোঝা গেল নেহাত গাড়িটিকে অনুসরণ করে ছুটে চলা নয়, গাড়িটির সঙ্গে দড়ি দিয়ে বাঁধা রয়েছে কুকুরটি। তার জেরেই গাড়ির গতির সঙ্গে তাল মিলিয়ে প্রবল গতিতে দৌড়চ্ছে কুকুরটি। সোশ্যাল মিডিয়ায় ছড়িয়ে পড়া কেরলের এই ভিডিয়ো দেখে আঁতকে উঠেছেন পশুপ্রেমীরা। গাড়িচালকের শাস্তির দাবিতে সরবও হয়েছেন। অবশ্য ঘটনাটি জানার পরেই এক পশুপ্রেমী সংগঠনের তরফে শুক্রবার অভিযুক্ত ইউসুফের বিরুদ্ধে থানায় অভিযোগ দায়ের করা হয়। কেরলের এর্নাকুলাম থেকে গাড়িচালক ইউসুফকে গ্রেফতার করে পুলিশ। পরে জামিনও পেয়ে যায় অভিযুক্ত। বাতিল করা হয়েছে তার ড্রাইভিং লাইসেন্সও। ইউসুফ জানিয়েছে, কয়েক দিন ধরেই বাড়ির চারপাশে ঘুরছিল কুকুরটি। জ্বালাতন করছিল সকলকে। তাই শিক্ষা দিতেই এই কাণ্ড ঘটিয়েছে সে। ঘটনাটির ভিডিয়ো করেন অখিল নামে এক ব্যক্তি। তিনি জানিয়েছেন, পারাভুরের কাছে সকাল ১১টা নাগাদ ঘটনাটি দেখে চমকে গিয়েছিলেন। তাঁর কথায়, ‘‘ভয়ঙ্কর ঘটনা! কুকুরটির গলায় দড়ি বেঁধে নৃশংস ভাবে টেনে নিয়ে যাওয়া হচ্ছিল।’’ কেন এ কাজ করছ, ইউসুফের কাছে জানতে চাওয়া হলে, পাল্টা ইউসুফ অখিলকে বলে, ‘কুকুরটি মারা গেলে আপনার কী সমস্যা?’ তবে এর পরে অবশ্য কুকুরটিকে ছেড়ে দেয় ইউসুফ। এর পরেই একটি পশুপ্রেমী সংস্থাকে বিষয়টি জানান অখিল। ওই সংস্থাই ইউসুফের বিরুদ্ধে অভিযোগ দায়ের করে। কুকুরটিকে পরে পশু চিকিৎসালয়ে নিয়ে শুশ্রূষা করা হয়।