চুরি হল বর্ষীয়ান অভিনেত্রী মৌসুমী চট্টোপাধ্যায়ের মুম্বইয়ের বাড়িতে। চুরির গেছে লক্ষাধিক টাকা-সহ সোনার গয়না ও আরও কিছু মূল্যবান জিনিস। চুরির অপরাধে গ্রেফতার করা হয়েছে মৌসুমীর বাড়ির এক পরিচারিকাকে। মুম্বইয়ের খারে মৌসুমীর বাড়িতে তিনি ছাড়াও তাঁর বেশ কিছু পরিচারক ও পরিচারিকা থাকেন। জানা গিয়েছে যে গত সপ্তাহে বেশ কিছুদিন ওই বাড়িতে ছিলেন না তিনি, তবে ছিলেন ওই পরিচারক ও পরিচারিকারা। বাড়িতে ফিরতেই মৌসুমী আবিষ্কার করেন যে তাঁর সোনার বালা, এক লক্ষেরও বেশি টাকা ও বেশ কিছু মূল্যবান জিনিসপত্র উধাও। সন্দেহ গিয়ে পড়ে তাঁর পরিচারক-পরিচারিকাদের প্রতিই। এর পরেই খার থানায় অভিযোগ জানান অভিনেত্রী। তখন তাঁর পরিচারক-পরিচারিকাদের জিজ্ঞাসাবাদ করতে গিয়েই দেখা যায় যে উধাও আরেক পরিচারিকা। সেই পরিচারিকার নাম সুনীতা বলে জানানো হয়েছে। পরে সুনীতার সান্তাক্রুজের বাড়িতে গিয়েও সেখানে পাওয়া যায়নি তাকে। প্রতিবেশীরা জানান যে সুনীতা কোনও সোনার দোকানে গিয়েছে। সেই সূত্র ধরেই পাকড়াও করা হয় তাকে। সোনার দোকানে গিয়ে সেই গয়না বিক্রির আগেই পুলিশের জালে ধরা পড়ে সে। ভারতীয় দন্ডবিধির ৩৮১ ধারায় গ্রেফতার করা হয়েছে তাকে। আরও পড়ুন: ‘সবাই দেখা হলে বলেন, খুব ভাল অভিনয় কর, কিন্তু কেউ ডাকেন না’ আরও পড়ুন: ক্যানসারে আক্রান্ত রাকেশ রোশন, জানালেন ছেলে হৃতিক