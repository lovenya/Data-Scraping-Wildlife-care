জোর করে স্ত্রীকে বন্ধুদের সঙ্গে যৌন মিলনে ‘বাধ্য’ করতেন বলে অভিযোগ উঠেছে এক যুবকের বিরুদ্ধে। বন্ধুদের সঙ্গে স্ত্রীর যৌনমিলনের মুহূর্ত ভিডিয়ো করে ব্ল্যাকমেল করারও অভিযোগ উঠেছে তথ্যপ্রযুক্তি সংস্থায় কর্মরত ওই যুবকের বিরুদ্ধে। স্বামীর বিরুদ্ধে সম্প্রতি থানায় এই অভিযোগ দায়ের করেছেন ৩৪ বছর বয়সি এক মহিলা। ইতিমধ্যেই গ্রেফতার করা হয়েছে অভিযুক্ত যুবককে। ঘটনাটি ঘটেছে কর্নাটকের বেঙ্গালুরুর সাম্পিগেহাল্লি এলাকায়। ওই মহিলাও তথ্যপ্রযুক্তি সংস্থায় কর্মরত। তিনি পেশায় সফ্‌টঅয়্যার ইঞ্জিনিয়ার। মহিলার অভিযোগ, স্বামীর বন্ধুদের সঙ্গে তাঁকে যৌনমিলন করতে ‘বাধ্য’ করা হত। এই প্রস্তাবে রাজি না হলে তাঁর উপর অত্যাচার চালানো হত বলে স্বামীর বিরুদ্ধে অভিযোগ করেছেন তিনি। এই পরিস্থিতি থেকে বেরোনোর জন্য বিবাহবিচ্ছেদের সিদ্ধান্ত নেন মহিলা। কিন্তু এ কথা বলায় মহিলাকে তাঁর স্বামী হুমকি দেন বলে অভিযোগ। পরপুরুষের সঙ্গে স্ত্রীর যৌনমিলনের ভিডিয়ো সমাজমাধ্যমে আপলোড করার হুমকি দেওয়া হয় বলে অভিযোগ। পুলিশ সূত্রে খবর, ২০১১ সালের এপ্রিল মাসে ওই দম্পতির বিয়ে হয়। তাঁদের এক পুত্রসন্তান রয়েছে। অভিযুক্ত যুবক মাদকাসক্ত বলে অভিযোগপত্রে উল্লেখ করেছেন তাঁর স্ত্রী। জোর করে নিজের শ্যালিকার সঙ্গেও তিনি যৌনমিলন করেছিলেন বলেও অভিযোগ করা হয়েছে। এই ঘটনায় সাম্পিগেহাল্লি থানায় অভিযুক্তের বিরুদ্ধে এফআইআর দায়ের করা হয়েছে। এই ঘটনার তদন্ত শুরু করেছে পুলিশ।