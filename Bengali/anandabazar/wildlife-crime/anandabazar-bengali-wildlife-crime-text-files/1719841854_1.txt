মেয়ের সঙ্গে তাঁর বিয়ের প্রস্তাব নাকচ করে দেওয়ায় প্রেমিকার বাবাকে খুন করার অভিযোগ উঠল প্রেমিকের বিরুদ্ধে। অভিযুক্ত সুরজ কুমারকে গ্রেফতার করা হয়েছে বলে সোমবার জানিয়েছে দিল্লির পুলিশ। সনিয়া বিহারের বাসিন্দা সুরজ পালাম মেট্রো স্টেশনে সাফাইকর্মীর কাজ করতেন। গত শনিবার সনিয়া বিহারের বাড়ি থেকে উদ্ধার হয় ৫০ বছরের বিজেন্দ্র সিংহের দেহ। তাঁর মাথায় একাধিক আঘাতের চিহ্ন ছিল। পুলিশ জানিয়েছে, বাড়িতে জোর করে ঢোকার কোনও চিহ্ন ছিল না। ঘটনার দিন রান্নাঘর থেকে ছুরি এনে প্রথমে বিজেন্দ্রর মাথায় একাধিক বার কোপান সুরজ। তার পরে প্রেসার কুকার দিয়ে বিজেন্দ্রর মাথায় একাধিক বার আঘাত করেন অভিযুক্ত, যত ক্ষণ না বিজেন্দ্র অজ্ঞান হয়ে যান। ডেপুটি কমিশনার অব পুলিশ (উত্তর-পূর্ব)  বেদপ্রকাশ সূর্য জানান, তদন্তে উঠে আসে বিজেন্দ্র একটি মেয়েকে দত্তক নিয়েছিলেন। ২৪ বছরের সেই তরুণীর সঙ্গে সুরজের প্রেমের সম্পর্ক ছিল। সেই সম্পর্কের ঘোরতর বিরোধী ছিলেন বিজেন্দ্র। কিন্তু মেয়ে সুরজের সম্পর্ক রাখতে বদ্ধপরিকর থাকায় পালক বাবা-মা তাঁকে উত্তরপ্রদেশের মোরাদাবাদে তাঁর আসল বাবা-মায়ের কাছে রেখে আসেন। তার পরে সুরজের বাবা-মা মোরাদাবাদে মেয়ের আসল বাবা-মায়ের সঙ্গে যোগাযোগ করেন। সুরজের সঙ্গে তাঁদের মেয়ের বিয়ের প্রস্তাব দেন। কিন্তু বিজেন্দ্র মেয়ের বাবা-মাকে এই প্রস্তাবে সম্মত হতে নিষেধ করেন। এতেই চটে যান সুরজ। বেদপ্রকাশ সূর্য বলেন, ‘‘জেরায় সুরজ স্বীকার করেছেন, বিজেন্দ্র তাঁর প্রস্তাব প্রত্যাখ্যান করায় তিনি চটে যান এবং বিজেন্দ্রকে খুন করার ছক কষেন।’’