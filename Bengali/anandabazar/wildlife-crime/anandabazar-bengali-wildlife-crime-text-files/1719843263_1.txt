নাম ভাঁড়িয়ে শ্রদ্ধা ওয়ালকর হত্যাকাণ্ডে অভিযুক্ত আফতাব আমিন পুনাওয়ালার পক্ষে সাফাই দিতে গিয়ে বিপাকে পড়লেন উত্তরপ্রদেশের এক দাগী চোর। শুক্রবার তাঁকে গ্রেফতার করেছে সেকেন্দরাবাদ পুলিশ। যদিও পুলিশের জালে পড়ার পর তাঁর উপলব্ধি, নিজের মন্তব্যের জন্য তিনি অনুতপ্ত। পুলিশ জানিয়েছে, শ্রদ্ধাকে খুনের পর ৩৫ টুকরো করে অভিযুক্ত আফতাব ঠিক কাজ করেছেন বলে মন্তব্য করেন বিকাশ কুমার নামে উত্তরপ্রদেশের এক অপরাধী। বুলন্দশহর জেলার সেকেন্দরাবাদের বাসিন্দা বিকাশ নিজেকে রশিদ খান পরিচয় দিয়ে একটি ভিডিয়ো প্রকাশ করেন। যদিও ওই ভিডিয়োর সত্যতা যাচাই করেনি আনন্দবাজার অনলাইন। ভাইরাল ওই ভিডিয়োয় বিকাশের মন্তব্য ছিল, ‘‘রাগের মাথায় ৩৫ টুকরো কেন, তার বেশি  টুকরোও যে কেউ করতে পারেন!’’ বিকাশের ওই ভিডিয়োটি সমাজমাধ্যমে ছড়িয়ে পড়তেই তাঁর খোঁজ শুরু করে পুলিশ। শুক্রবার তাঁকে গ্রেফতার করার পর ‘হুঁশ ফিরেছে’ বিকাশের। নিজের মন্তব্যের জন্য অনুতাপ হচ্ছে বলেও সংবাদমাধ্যমে জানিয়েছেন। তাঁর কাজের পরিণাম কী হবে, তা নিয়ে বিশেষ ভাবেননি তিনি। ভিডিয়োয় কেন নিজেকে রশিদ হিসাবে পরিচয় দিয়েছেন, সে সাফাইও দিয়েছেন তিনি। বিকাশ দাবি, ‘‘আমার নামের সঙ্গে মুখের কোনও মিল নেই!’’ পুলিশ জানিয়েছে, বিকাশের নামে বুলন্দশহর এবং নয়ডায় চুরি ও বেআইনি অস্ত্র রাখার অভিযোগে আগে থেকেই ৫টি মামলা ঝুলছে। প্রসঙ্গত, ১৮ মে দিল্লিতে একটি ভাড়াটে ফ্ল্যাটে থাকাকালীন প্রেমিকা শ্রদ্ধা ওয়ালকরকে খুনের অভিযোগ উঠেছে আফতাব আমিন পুনাওয়ালার বিরুদ্ধে। এর পর শ্রদ্ধার দেহ ৩৫ টুকরো করেন বলেও অভিযোগ। এই হত্যাকাণ্ডে দেশ জুড়েই শোরগোল পড়ে গিয়েছে।