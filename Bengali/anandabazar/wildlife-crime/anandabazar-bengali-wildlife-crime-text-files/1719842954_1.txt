প্রেমিকের অস্বাভাবিক মৃত্যুর খবর পেয়ে মুষড়ে পড়েছিল নাবালিকা। ২৪ ঘণ্টার ব্যবধানে আত্মহত্যা করল সে-ও। রবিবার চাঞ্চল্যকর ঘটনাটি ঘটেছে পশ্চিম বর্ধমানের আসানসোল উত্তর থানার কাল্লা এলাকায়। পুলিশ সূত্রে খবর, কোলিয়াড়ির পরিত্যক্ত কুয়োয় (ওই অঞ্চলে চাণক নামে পরিচিত) ঝাঁপ দেয় নাবালিকা। স্থানীয় সূত্রে খবর, মৃত দু’জনই স্কুল পড়ুয়া। একই পাড়ার বাসিন্দা তারা। দু’জনের মধ্যে ঘনিষ্ঠতা ছিল। শনিবার আচমকা গলায় ফাঁস দিয়ে আত্মঘাতী হয় ওই নাবালক। তার মৃত্যুর কারণ নিয়ে ধোঁয়াশা রয়েছে। তবে স্থানীয় সূত্রে খবর, ওই সম্পর্কে অবনতির কারণে আত্মঘাতী হয় সে। সেই ঘটনার পুলিশি তদন্তের মধ্যেই ওই বাড়ি থেকে মাত্র ২০০ মিটার দূরে আর একটি বাড়িতে অস্বাভাবিক রবিবার সকালে পরিত্যক্ত কোলিয়ারিতে আত্মঘাতী হয় নাবালিকা। সেখান থেকে তার দেহ বার করতে গিয়ে রীতিমতো বেগ পায় পশ্চিম বর্ধমান জেলা প্রশাসন। খবর দেওয়া হয় জাতীয় বিপর্যয় মোকাবিলার দলকে। মৃতার পরিবার অবশ্য এই মৃত্যুর কারণ নিয়ে কিছুই বলতে চায়নি। ঘটনার তদন্ত শুরু করেছে আসানসোল উত্তর থানার পুলিশ। ঘটনাস্থলে পৌঁছন স্থানীয় তৃণমূল নেতা ও কাউন্সিলর। ডিসি সেন্ট্রাল কুলদীপ এসএস বলেন, ‘‘কোলিয়ারির পরিত্যক্ত জায়গা থেকে দেহ বার করার জন্য যন্ত্র নিয়ে আসা হয়েছে। জাতীয় বিপর্যয় মোকাবিলার বাহিনীকে বলা হয়েছে। দেহ বের করার জন্য জেলা প্রশাসন তথা আসানসোল দুর্গাপুর পুলিশের পক্ষ থেকে সমস্ত রকম ব্যবস্থা করা হচ্ছে। এর পর আসানসোল জেলা হাসপাতালে ময়না তদন্ত করা হবে। কেন দু’জন আত্মঘাতী হল, তা খতিয়ে দেখছে পুলিশ।’’