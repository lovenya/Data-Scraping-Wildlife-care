প্রাতর্ভ্রমণে বেরিয়ে দুষ্কৃতীদের হাতে খুন হয়ে গেলেন সোদপুরের এক ইমারত ব্যবসায়ী। পুলিশ জানিয়েছে, মৃতের নাম সঞ্জয় সিংহ (৩৮)। বাড়ি সুখচর রাজা বস্তি এলাকায়। প্রত্যক্ষদর্শীরা জানান, শনিবার সকাল সাড়ে ৫টা নাগাদ প্রাতর্ভ্রমণে একাই বেরিয়েছিলেন সঞ্জয়। বাড়ি থেকে কিছুটা দূরে বারো মন্দিরের কাছে যখন সঞ্জয় পৌঁছন সে সময় বাইকে করে এসে তিন দুষ্কৃতী তাঁর পথ আটকে দাঁড়ায়। বাইক থেকে নেমেই পয়েন্ট ব্ল্যাঙ্ক রেঞ্জ থেকে পর পর চারটে গুলি করে তারা। সঞ্জয়ের বুকে, হাতে, কপালে গুলি লাগে। গুলির আওয়াজ শুনেই আশপাশের লোকেরা ছুটে এসে দেখেন তিন জন বাইকে চেপে পালাচ্ছে। আর রাস্তায় রক্তাক্ত অবস্থায় পড়ে রয়েছেন সঞ্জয়। তাঁকে উদ্ধার করে সাগর দত্ত হাসপাতালে নিয়ে গেলে চিকিত্সকরা মৃত বলে ঘোষণা করেন। স্থানীয় বাসিন্দারাই সঞ্জয়ের বাড়ির লোককে খবর দেন। খবর দেন পুলিশকেও। আরও পড়ুন: ফুল তোলার ছোট্ট হাত উড়ল বোমায় আরও পড়ুন: গোপালনগরে ঘুমের মধ্যে গুলি তৃণমূল কর্মীকে, জখম স্ত্রী-ও প্রকাশ্য দিবালোকে এ ভাবে দুষ্কৃতীরা এসে গুলি চালিয়ে খুন করে যাওয়ায় এলাকায় একটা চাপা উত্তেজনা তৈরি হয়েছে। খবর পেয়েই ব্যারাকপুর কমিশনারেট থেকে পুলিশ আধিকারিকরা ছুটে আসেন। প্রাথমিক ভাবে পুলিশের অনুমান, পুরনো কোনও ব্যবসায়িক শত্রুতার জেরেই সঞ্জয়কে খুন করা হয়েছে। দুষ্কৃতীদের খোঁজে তল্লাশি চালানো হচ্ছে বলে জানিয়েছে পুলিশ।