মুখ্যমন্ত্রী মমতা বন্দ্যোপাধ্যায়ের নাম ভাঁড়িয়ে প্রতারণার অভিযোগে এক ব্যক্তিকে গ্রেফতার করল সিআইডি। ধৃতের নাম তাপস বন্দ্যোপাধ্যায়। সিআইডি সূত্রে জানা গিয়েছে, ওই প্রতারক নিজেকে মুখ্যমন্ত্রীর সচিব বলে পরিচয় দিয়ে নদিয়া জেলার মায়াপুরে ইসকনের মন্দিরে প্রায়ই যাতায়াত করতেন। এভাবেই তাঁর সঙ্গে বেশ কয়েকজনের সঙ্গে পরিচয়ও হয়। নীলবাতি লাগানো গাড়ি চড়ে বেড়াতেন তাপস। অভিযোগ, মন্দির কর্তৃপক্ষের সঙ্গে কথা বলার সময়ে বারে বারেই তিনি বুঝিয়ে দিতেন, তাঁর সঙ্গে মুখ্যমন্ত্রীর সম্পর্ক খুবই ভাল। এমনকি দাবি করেন, কিছুদিনের মধ্যেই তিনি নদিয়ার জেলাশাসক হচ্ছেন। মুখ্যমন্ত্রীর নাম ভাঁড়িয়ে এ ভাবে তিনি ইসকন কর্তৃপক্ষের কাছ থেকে বেশ কিছু সুযোগসুবিধাও নেন। পাশাপাশি, জমি বেচা-কেনা এবং বিভিন্ন বহুতল প্রোজেক্টের নাম করে তিনি ইসকনের ভক্তদের কাছ থেকে প্রচুর টাকা আত্মসাৎও করেন বলে অভিযোগ। সিআইডি-র একটি সূত্র জানিয়েছে, তাপস বন্দ্যোপাধ্যায় ২০১৪ সালের মার্চ মাসে প্রথম মায়াপুরে ইসকনের মন্দিরে যান। সেখানে গিয়ে নিজেকে তিনি মুখ্যমন্ত্রীর সচিব বলে পরিচয় দেন।তার পর থেকে মাঝমধ্যেই তাপস সেখানে যেতেন। তিনি যে বেশ ক্ষমতাবান, সে কথা ঠারেঠোরে বুঝিয়েও দিতেন।ভক্তদের সঙ্গে দেখা করে তাঁর প্রোজেক্টে টাকা বিনিয়োগ সংক্রান্ত বিষয়ে বোঝাতেন। আরও পড়ুন: শিলিগুড়ির পার্ক থেকে পালাল চিতাবাঘ! নতুন বছরেই আতঙ্কে শহরবাসী​ আরও পড়ুন: বলিউড অভিনেতা, চিত্রনাট্যকার কাদের খান প্রয়াত​ প্রথম দিকে তাঁর হাবেভাবে সন্দেহ হয়নি মন্দির কর্তৃপক্ষের। কিন্তু পরে তাঁরা বুঝতে পারেন, ওই ব্যক্তি আদৌ মুখ্যমন্ত্রীর সচিব নন। এর পর ইসকনের তরফে তরুণগৌরহরি দাস নবদ্বীপ থানায় অভিযোগ দায়ের করেন। পরবর্তীতে ওই বিষয়ে তদন্ত শুরু করে সিআইডি। সোমবার রাতে বাঁকুড়ার রাইপুর থেকে তাপসকে গ্রেফতার করে সিআইডি। সঙ্গে নবদ্বীর থানার পুলিশ ছিল। তাঁকে মঙ্গলবার নবদ্বীপ থানায় হাজির করানো হবে। জানা গিয়েছে, তাপসের বাড়ি উত্তর ২৪ পরগনার নৈহাটিতে। ওই চক্রে আরও কেউ রয়েছে কিনা, তা খতিয়ে দেখা হচ্ছে বলে সিআইডি সূত্রে জানানো হয়েছে। ভক্তদের কাছ থেকে কত টাকা আত্মসাৎ করেছেন তাপস, তা-ও দেখা হচ্ছে।