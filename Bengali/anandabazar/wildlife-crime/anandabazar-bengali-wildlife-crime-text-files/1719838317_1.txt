বড়দিনের ছুটিতে দেশে ফেরার কথা ছিল। মায়ের ৯৫ বছরের জন্মদিন আসন্ন। তাই আমেরিকা থেকে মাস দুয়েকের ছুটি নিয়ে ভারতে ফেরার কথা ছিল সুনীল এডলার। কিন্তু, মায়ের সঙ্গে আর দেখা হল না তাঁর। আমেরিকার নিউ জার্সিতে এক নাবালক আততায়ীর গুলিতে নিহত হলেন ৬১ বছরের ভারতীয় নাগরিক সুনীল। নিউ জার্সি সিটি পুলিশ জানিয়েছে, গত বৃহস্পতিবার ভেন্টনর সিটিতে সুনীলের অ্যাপার্টমেন্টের কাছেই পড়েছিল তাঁর নিথর দেহটি। হ্যান্ডগানের একাধিক গুলিতে ঝাঁঝরা হয়ে গিয়েছিল তা। পুলিশ আসার আগেই আততায়ীর গুলিতে মৃত্যু হয়েছিল সুনীলের। ইতিমধ্যেই তাঁর আততায়ীকে চিহ্নিত করতে পেরেছে পুলিশ। ১৬ বছরের ওই নাবালককে গ্রেফতার করা হয়েছে। তার কাছ থেকে একটি হ্যান্ডগানও উদ্ধার করা হয়েছে। পুলিশ সূত্রে খবর, তেলঙ্গানার মেদক জেলায় ফিজিক্যাল এডুকেশন টিচার ছিলেন সুনীল। বছর তিরিশেক আগে চাকুরিতে ইস্তফা দিয়ে আমেরিকায় পাড়ি দেন সুনীল। ভেন্টনর সিটিতে একটি রেস্তরাঁয় হিসাবরক্ষকের কাজ করতেন তিনি। সেখানে নাইট ডিউটিতে যাওয়ার জন্য বৃহস্পতিবার রাত ৮টা নাগাদ বাড়ি থেকে বার হয়েছিলেন। পুলিশের দাবি, সুনীলের বাড়ির কাছে আগে থেকেই ঘাপটি মেরে বসেছিল ওই নাবালক। সিসিটিভি ক্যামেরার ফুটেজে তা ধরাও পড়েছে। তাতে দেখা গিয়েছে, একটি মোটরবাইকে করে এসে সুনীলের বাড়িতে ঢুকে পড়ছে সে। সেখানেই অ্যাপার্টমেন্টের সিঁড়ির কাছে লুকিয়ে ছিল ওই নাবালক। সুনীল বাড়ি থেকে বার হতেই তাঁর উপর ঝাঁপিয়ে প়ড়ে সে। এর পর হ্যান্ডগান থেকে একাধিক বার গুলি চালায়। তাতে ঝাঁঝরা হয়ে যায় সুনীলের দেহ। সুনীলকে মাটিতে লুটিয়ে পড়তে দেখে তাঁর ‘২০০২ সুবারু ফরেস্টার’ গাড়ি নিয়ে চম্পট দেয় ওই আততায়ী। তবে ওই গাড়ি নিয়ে বেশি দূর যেতে পারেনি। সুনীলের বাড়ি থেকে ৬ কিলোমিটার দূরেই তা পরিত্যক্ত অবস্থায় উদ্ধার করে পুলিশ। সেই সূত্র ধরেই আততায়ী ধরা পড়ে পুলিশের জালে। তাঁর বিরুদ্ধে খুন, গাড়ি ছিনতাই, ডাকাতি-সহ বেআইনি ভাবে অস্ত্র রাখার অভিযোগ আনা হয়েছে। ইতিহাসের পাতায় আজকের তারিখ, দেখতে ক্লিক করুন — ফিরে দেখা এই দিন। সুনীলের মৃত্যুর খবরটা এখনও যেন বিশ্বাস করতে পারছেন না তাঁর আত্মীয়েরা। তাঁর এক আত্মীয় রাজ কাসুলা জানিয়েছেন, আগামী ২৭ নভেম্বর দু’মাসের ছুটিতে মেদকে ফেরার কথা ছিল সুনীলের। বড়দিন উদ্‌যাপনের পাশাপাশি মায়ের ৯৫তম জন্মদিনও পালন করার কথা ছিল তাঁর। গোটা ঘটনায় এখনও স্তব্ধ সুনীলের ছেলে মরিসন। তিনি বলেন, “আমি কোনও কথা বলতে পারছি না। ওই গাড়িটা নিয়ে ওকে তো ছেড়েও দিতে পারত!” আরও পড়ুন: পুরনো প্রেমিককে ফিরে পেতেই ধর্ষণের অভিযোগ করেন মহিলারা, হরিয়ানার মুখ্যমন্ত্রীর মন্তব্যে বিতর্ক আরও পড়ুন: পরিচ্ছন্নতার আড়ালে কিছু পাঁচতারা হোটেলে কী হয় জানেন? এই ভিডিয়োটা একবার দেখুন পুলিশ জানিয়েছে, সুনীলের দেহের ময়নাতদন্ত হয়ে গিয়েছে। আগামী সোমবার তাঁর দেহ ভারতে পাঠানো হতে পারে। (সারা বিশ্বের সেরা সব খবর বাংলায় পড়তে চোখ রাখতে পড়ুন আমাদের আন্তর্জাতিক বিভাগে।)