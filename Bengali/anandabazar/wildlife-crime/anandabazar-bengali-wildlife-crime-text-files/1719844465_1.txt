প্রেমিকাকে খুশি করতে ডাকাতি করলেন এক যুবক। এমন ঘটনায় তাজ্জব হয়ে গিয়েছে পুলিশ মহল। শহরে একের পর এক ডাকাতির ঘটনা ঘটেছিল। তার তদন্তে নেমে রবিবার উত্তরপ্রদেশের এটাওয়াতে একটি ডাকাত দলকে পাকড়াও করে পুলিশ। ওই দলেরই মূলচক্রীর কাণ্ড দেখে হতবাক পুলিশ। প্রেমিকার ইচ্ছাপূরণ করতেই ওই চক্রের মূল পাণ্ডা ডাকাতি করেছিলেন বলে দাবি পুলিশের। যে ছ’জনকে গ্রেফতার করা হয়েছে, তাঁদের মধ্যে যুবকের প্রেমিকাও রয়েছেন। পুলিশ জানিয়েছে, একের পর এক ডাকাতির ঘটনায় তদন্ত শুরু করা হয়। সেই তদন্তে নেমেই রবিবার ছ’জনকে গ্রেফতার করা হয়। তাঁদের জেরা করেই এই ঘটনা সম্পর্কে জানতে পারেন তদন্তকারীরা। ডাকাতি করে প্রেমিকাকে মোট ৬০ লক্ষ টাকা দিয়েছেন ওই যুবক। এটাওয়ার এসএসপি সঞ্জয় কুমার জানিয়েছেন, মূল অভিযুক্ত ২২ বছরের যুবক পারস তিওয়ারি। প্রেমিকার টাকার প্রয়োজন ছিল। সেই কারণেই দুষ্কৃতীদের রাজি করিয়ে ডাকাতি করার কাজে লিপ্ত হন ওই যুবক। ডাকাতির পর মোট ৬০ লক্ষ টাকা সকলে যুবকের প্রেমিকা মহিমা সিংহকে দেন। বাকি ধৃতরা হলেন অমিত সোনি, রাজা, জ্ঞানেশ্বর গুপ্ত এবং দেবেন্দ্র বর্মা সোনার। তাঁদের জেল হেফাজতের নির্দেশ দিয়েছে আদালত।