বাইপাসে গাড়ি দুর্ঘটনা-কাণ্ডে ধৃত অদিতি আগরওয়ালের পাঁচ দিনের পুলিশি হেফাজতের নির্দেশ দিল আলিপুর আদালত। মঙ্গলবার বিকেলে তাঁকে আলিপুরের অতিরিক্ত মুখ্য বিচারবিভাগীয় বিচারকের এজলাসে হাজির করানো হয়। এ দিন অদিতির আইনজীবী গোপাল হালদার বলেন, ‘‘অদিতির ব্রেথ অ্যানালাইজার পরীক্ষা করা হয়েছিল ঠিকই। কিন্তু আইনত ভিডিয়ো রেকডিংয়ের ব্যবস্থা থাকলেও তা করা হয়নি। ওই তরুণী মদ খেয়ে গাড়ি চালিয়েছেন, তার কোনও সঠিক প্রমাণ পুলিশ আদালতে পেশ করতে পারেনি। তা ছাড়া অদিতি এক জন শিক্ষিত এবং ব্যবসায়ী, তাই তাঁর জামিন মঞ্জুর করা হোক।’’ জামিনের বিরোধীতা করে সরকারি আইনজীবী বলেন, ‘‘অভিযুক্তের জামিন মঞ্জুর করলে সমাজের কাছে বিরূপ বার্তা যাবে। তা ছাড়া অভিযুক্ত তদন্তে সহযোগিতা করছেন না। ওই দিন তিনি কোথায়, কাদের সঙ্গে দিনভর পানাহার করেছিলেন, সে উত্তর দিচ্ছেন না। ধৃতকে আরও জেরার প্রয়োজন রয়েছে।’’ এর পরেই সরকারি আইনজীবী ফের অদিতির পুলিশি হেফাজতের আবেদন করেন। দু’পক্ষের শুনানির পরে বিচারক অদিতিকে পাঁচ দিনের পুলিশি হেফাজত দেন। এ দিন মুখ ঢাকা অবস্থায় তাঁকে কোর্টে আনা হয়েছিল। পুলিশ সূত্রের খবর, রবিবারের দুর্ঘটনার পরে ওই রাস্তায় ব্রেথ অ্যানালাইজার দিয়ে চালককে পরীক্ষা করা আরও কড়াকড়ি হয়েছে। বেপরোয়া গতির গাড়ি দেখলেই ধরা হচ্ছে। বাইপাসের আশপাশের পানশালা থেকে যে গাড়িগুলি রাতে বেরোচ্ছে, সে দিকেও বিশেষ নজর রাখা হচ্ছে বলে জানিয়েছে পুলিশ। এ দিন ওই দুর্ঘটনায় নিহত হরিমোহন রামের দেহ বিহারে সৎকার হয়েছে।