বাঁশদ্রোণীতে দুই প্রোমোটারের গুলিবিদ্ধ হওয়ার ঘটনায় গ্রেফতার মূল অভিযুক্ত-সহ দুই ব্যক্তি। মঙ্গলবার দক্ষিণ কলকাতার বিভিন্ন জায়গা থেকে অভিযুক্তদের গ্রেফতার করে কলকাতা পুলিশের গুন্ডা দমন শাখা। পাকড়াও করা হয় বছর তিরিশের শম্ভু সর্দারকে। সেই এই কাণ্ডের মূল অভিযুক্ত বলে পুলিশ সূত্রে খবর। এ ছাড়াও গ্রেফতার করা হয়েছে অরিজিৎ পোদ্দার ও শেখ শাহিয়াদ নামে দুই ব্যক্তিকে। ধৃতদের কাছ থেকে একটি সেভেন এমএম দেশি পিস্তল উদ্ধার করেছে পুলিশ। মঙ্গলবার দুপুরে কলকাতার রাস্তায় প্রকাশ্যে চলে গুলি। গুলিবিদ্ধ হয়ে গুরুতর জখম হন দুই প্রোমোটার। মঙ্গলবার বাঁশদ্রোণীর ব্রহ্মপুরের এই ঘটনায় ব্যাপক চাঞ্চল্য ছড়ায়। স্থানীয়দের অভিযোগ, সিন্ডিকেটের বখরা নিয়ে দুই গোষ্ঠীর সংঘাতের মধ্যেই আচমকা গুলি চলে সেখানে। তাতেই গুলি লেগে গুরুতর জখম হন মলয় দত্ত এবং বিশ্বনাথ সিংহ নামের দুই প্রোমোটার। তবে বিবদমান গোষ্ঠীর সঙ্গে বিশ্বনাথের সম্পর্ক বহু দিনের। সম্প্রতি সেই সম্পর্কের অবনতি হয় বলে খবর। তবে পুলিশ সূত্রে খবর, মলয় ও বিশ্বনাথ ওরফে বাচ্চুর ব্যবসায়িক শত্রুতার জেরে এই ঘটনা। গোলাগুলিতে আহত হয়ে এসএসকেএম হাসপাতালে ভর্তি হন মলয়। পিঠে গুলির ক্ষত নিয়ে বিশ্বনাথ ভর্তি রয়েছেন পঞ্চসায়রের কাছে একটি বেসরকারি হাসপাতালে। পুলিশ সূত্রে খবর, মঙ্গলবার বিশ্বনাথ যান মলয়ের অফিসে। সেই অফিসেই প্রথম মলয়কে লক্ষ্য করে গুলি চালান বিশ্বনাথ। পাল্টা গুলি চলে অন্য তরফেও। আহত হন বিশ্বনাথও। এই ঘটনা সিন্ডিকেট রাজের ফল, কি না তা দেখা হচ্ছে। তবে পুলিশের প্রাথমিক অনুমান, ব্যবসায়িক শত্রুতার জেরেই এই গোলাগুলি।