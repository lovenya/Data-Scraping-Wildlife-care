কানাডার কাজের ভিসা পেতে মরিয়া ছিলেন তরুণী। ভিসা জোগাড় করে দেওয়ার প্রতিশ্রুতি দেন তরুণীর ফিটনেস ট্রেনার। অভিযোগ ১৩ লক্ষ টাকা নেওয়ার পরই বেপাত্তা ওই ট্রেনার। ঘটনাটি ঘটেছে মহারাষ্ট্রের কান্দিভালিতে। সম্প্রতি অভিযুক্ত ফিটনেস ট্রেনারের বিরুদ্ধে মামলা রুজু হয়েছে সমতা নগর থানায়। সংবাদ সংস্থা সূত্রে খবর, ২০২০ সালের অক্টোবর মাসে এক জন ফিটনেস ট্রেনার নিয়োগ করেন ৩০ বছর বয়সি ওই তরুণী। শরীরচর্চা করার সময় তরুণীর ভবিষ্যতের পরিকল্পনার ব্যাপারে জানতে চান অভিযুক্ত যুবক। তখন তরুণী তাঁকে বলেন যে, কানাডার ছাত্র-ভিসা পাওয়ার চেষ্টা করেছিলেন। কিন্তু দু’বার প্রত্যাখ্যাত হন। তাই কানাডায় স্থায়ী ভাবে বসবাসের আবেদন করতে চান। তরুণীর এই কথা শুনে সাহায্যের প্রতিশ্রুতি দেন ফিটনেস ট্রেনার। অভিযোগ, তিনি তরুণীকে জানান যে, আন্তর্জাতিক স্তরে তাঁর চেনাশোনা রয়েছে। তিনি তরুণীর জন্য ভিসার ব্যবস্থা করার কথা বলেন। এর পর ওই তরুণীকে তাঁর ফিটনেস ট্রেনার বলেন যে, কানাডায় কাজের ভিসা তিনি জোগাড় করে দেবেন। এ জন্য ২০ লক্ষ টাকা লাগবে। তরুণীর অভিযোগ, অভিযুক্ত যুবক দাবি করেন, তিনি গোয়ায় একটি হস্টেল চালান এবং সেই সূত্রে বিদেশিদের সঙ্গে তাঁর আলাপ রয়েছে। যুবকের কথায় বিশ্বাস করে ২০২০ সালের অক্টোবর থেকে ২০২১ সালের নভেম্বর মাসের মধ্যে তাঁকে ১৩.০৬ লক্ষ টাকা দেন তরুণী। গত বছরের জুন থেকে সেপ্টেম্বর মাসের মধ্যে বার বার ওই যুবকের সঙ্গে যোগাযোগ করার চেষ্টা করেন। কিন্তু তাঁর সাড়া পাননি। এর পরই পুলিশের দ্বারস্থ হন তরুণী। অভিযোগের প্রেক্ষিতে ওই যুবককে গ্রেফতার করা হয়েছে কি না, তা এই প্রতিবেদন লেখা পর্যন্ত জানা যায়নি।