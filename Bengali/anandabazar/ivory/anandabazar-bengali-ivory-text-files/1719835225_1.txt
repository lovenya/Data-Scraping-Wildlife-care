সাজাপ্রাপ্ত ধর্ষককে লাইভ শোয়ে ডেকে এনে টেলিভিশনের সঞ্চালকের সরাসরি প্রশ্ন, ‘‘কী ভাবে করেছেন, তা আবার এখানে করে দেখান তো!’’ ধর্ষণের মতো একটা সংবেদনশীল ঘটনায় সঞ্চালকের এমন প্রশ্নে চমকে উঠেছিল খোদ ধর্ষকই। আইভরি কোস্টের এই ঘটনায় ছিছিক্কার পড়ে গিয়েছে গোটা বিশ্বে। ইয়েভস দে এমবেলা নামের ওই টেলিভিশন সঞ্চালককে নিয়েই ঢি-ঢি পড়েছে টেলিভিশনের দুনিয়ায়। টিআরপি বাড়াতে বিনোদনী চ্যানেলগুলি নানা রকম ‘সাহসী’ ভূমিকা নিয়েই থাকে। কিন্তু সঞ্চালক কী ভাবে এমন একটি প্রশ্ন করতে পারলেন একজনকে, তা-ও আবার লাইভ শোয়ে, তা নিয়ে প্রশ্ন উঠতে শুরু করেছে। বস্তুত, ওই ঘটনার প্রেক্ষিতে সমাজের একাংশ এমনও বলতে শুরু করেছে যে, অবিলম্বে টেলিভিশনের বিভিন্ন শোয়ের সঞ্চালকদের জন্য ‘আচরণবিধি’ তৈরি করা উচিত। যদিও এর বিপরীত মতামতও কম নেই। যে বিপরীত মতামত বলছে, গণতান্ত্রিক দেশে লাইভ শোয়ে এমন প্রশ্ন করার অধিকার কেনই বা খর্ব করা হবে! তবে সঞ্চালকের শাস্তি হয়েছে। আপাতত তাঁকে এক মাসের জন্য সাসপেন্ড করা হয়েছে। তাঁকে ক্ষমাও চাওয়ানো হয়েছে। যে শোয়ে ধর্ষককে ওই প্রশ্ন করা হয়েছে, সেটি আইভরি কোস্টের একটি অত্যন্ত জনপ্রিয় টেলিভিশন শো। শো শুরুর আগে থেকেই সঞ্চালক নিজের পাশে একটি ম্যানিকুইন এনে রেখেছিলেন। নির্ধারিত সময়ে ধর্ষক এসে হাজির হয় শোয়ে। সঞ্চালক তার সঙ্গে প্রাথমিক আলাপচারিতা সেরে ফেলেন। তার পরেই পাশে রাখা ম্যানিকুইনটি হাতে তুলে নেন। দর্শকরা অধীর আগ্রহে অপেক্ষা করছিলেন, হয়তো নতুন কিছু একটা ঘটতে চলেছে। ধর্ষকের হাতে ম্যানিকুইনটি ধরিয়ে দেনন সঞ্চালক ইয়েভস। এর পরেই তাঁর সরাসরি প্রশ্ন, ‘‘কী ভাবে করেছিলেন, আপনার হাতে ধরা ম্যানিকুইনটা দিয়ে একটু দেখাবেন!’’ সঞ্চালকের এমন প্রশ্নে হতভম্ব হয়ে যান উপস্থিত সকলেই। ধর্ষক নিজেও প্রথমে একটু অবাক হয়ে গেলেও সঞ্চালকের সাহায্যেই সে গোটা কাণ্ডটি আবার করে দেখায় লাইভ শোয়ের মধ্যে। সঞ্চালকই তাকে সাহায্য করেন ম্যানিকুইনটিকে স্টুডিয়োর মেঝের উপর শুইয়ে দিয়ে তার উপর চড়াও হতে। হতবাক হয়ে তা দেখেন দর্শকেরা। তবে শোয়ের শেষদিকে এসে ধর্ষকের কাছে জানতে চাওয়া হয়, মহিলারা ধর্ষণ থেকে কী ভাবে রক্ষা পাবেন, তা নিয়ে সে যেন পরামর্শ দেয়। সাজাপ্রাপ্ত ব্যক্তি তা বলেও। কিন্তু শো শেষের পরেই সঞ্চালক ইয়েভসের বিরুদ্ধে ব্যবস্থা নেওয়ার জোরালো দাবি ওঠে। বিষয়টি নিয়ে ক্রমাগত জনরোষ বাড়তে থাকায় শেষমেশ ক্ষমা চাইতে বাধ্য হন সঞ্চালক। তাঁকে ৩০ দিনের জন্য সাসপেন্ড করে দিয়েছে তাঁর সংস্থা।