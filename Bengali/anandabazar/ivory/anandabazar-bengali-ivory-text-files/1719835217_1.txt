বাগুইআটির জ্যাংড়া এলাকা থেকে আজ, রবিবার বিকেলে দু’টি প্রমাণ সাইজের হাতির দাঁত উদ্ধার হল। গোপন সূত্রে খবর পেয়ে অভিযান চালায় কেন্দ্রীয় বন্যপ্রাণ অপরাধ দমন সংস্থা (ডব্লুসিসিবি) এবং বিধাননগর কমিশনারেটের বাগুইআটি থানা। পাচারের সঙ্গে জড়িত থাকার অভিযোগে মোট ৭ জনকে গ্রেফতার করা হয়েছে। উদ্ধার করা হয়েছে এত জোড়া হাতির দাঁত, সেগুলির পরীক্ষা চলছে। ডব্লুসিসিবি-র পূর্বাঞ্চলীয় অধিকর্তা অগ্নি মিত্র বলেন, “সূত্র মারফত আমরা খবর পাই, একটি চক্র চোরা পথে আনা এক জোড়া হাতির দাঁত বিক্রির চেষ্টা করছে। আমরা খদ্দের সেজে তাদের সঙ্গে যোগাযোগ করি। দর দামের জন্য এদিন বিকেলে বাগুইআটির একটি নির্মীয়মাণ বহুতলে যেতে বলা হয়। এর মধ্যে বাগুইআটি থানার সঙ্গে যোগাযোগ করা হয় ডব্লুসিসিবি-র তরফে। পুলিশ ও ডব্লুসিসিবি-র তরফে যৌথ অভিযান চালায় ওই নির্মীয়মাণ বহুতল। সেখান থেকেই ধরা হয় অভিযুক্ত ৭ জনকে, উদ্ধার হয় দাঁতগুলি।” বাগুইআটি থানায় ভারতীয় বন্যপ্রাণ সংরক্ষণ আইনে একটি মামলা দায়ের হয়েছে ধৃতদের বিরুদ্ধে। তাদের জেরা করে চক্রের বাকিদের হদিশ পাওয়া চেষ্টা চালাচ্ছে বাগুইআটি থানার পুলিশ। এখনও পর্যন্ত জানা গিয়েছে ধৃতরা কলকাতা ও সংলগ্ন জেলার বাসিন্দা। অগ্নি জানিয়েছেন, উদ্ধার হওয়া হাতির দাঁতগুলি আসল কিনা তা পরীক্ষা করে দেখা হচ্ছে। আরও পড়ুন: আই লিগ জয়ের জন্য মোহনবাগানকে শুভেচ্ছা মোদী-মমতার আরও পড়ুন: গর্ভে ৯ মাসের সন্তান নিয়ে দৌড়, সাড়ে ৫ মিনিটে এক মাইল