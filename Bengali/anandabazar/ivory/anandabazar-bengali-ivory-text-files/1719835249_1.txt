রবিবার থেকে শুরু হবে আফ্রিকা কাপ। সেই প্রতিযোগিতা খেলতে গাম্বিয়ার ফুটবল দল যাচ্ছিল আবিদজানে। কিন্তু যাওয়ার পথেই বিপত্তি। বিমান আকাশে ওঠার পরেই কাশি শুরু হয়ে যায় ফুটবলারদের। অক্সিজেনের অভাব বোধ করতে শুরু করেন সকলে। বিমান আবার ফিরিয়ে নিয়ে যাওয়া হয় গাম্বিয়ার বাঞ্জুল বিমানবন্দরে। গাম্বিয়ার ফুটবলারেরা আইভরি কোস্টে খেলতে যাচ্ছিলেন। কিন্তু ৯ মিনিটের মধ্যে বিমান ফিরিয়ে নিয়ে যাওয়া হয় বাঞ্জুলে। সেখান থেকেই বিমানে উঠেছিলেন ফুটবলারেরা। গাম্বিয়ার কোচ টম সেইন্টফিয়েট বলেন, “আমরা মরে যেতে পারতাম। হঠাৎ খুব ঘুম পাচ্ছিল আমাদের। আমি তো দুঃস্বপ্ন দেখছিলাম, কী ভাবে আমার জীবন শেষ হয়ে যাবে। ৯ মিনিট পর পাইলট বুঝতে পারেন বিমানে অক্সিজেনের অভাব রয়েছে। বিমান ফিরিয়ে নিয়ে যাওয়া হয় বাঞ্জুলে। অনেকে তো বিমান মাটিতে নামার পরেও ঘুম থেকে ওঠেনি। আরও ৩০ মিনিট ওই ভাবে বিমানে থাকলে আমরা সত্যি মরে যেতাম।” সোমবার গাম্বিয়ার ম্যাচ রয়েছে সেনেগালের বিরুদ্ধে। গাম্বিয়ার কোচ আবার ওই বিমানে করে আবিদজানে যেতে চাইছেন না। তিনি বলেন, “আমি ফুটবল মাঠে প্রাণ দিতে রাজি আছি। কিন্তু ফুটবল খেলতে যাওয়ার জন্য মরতে রাজি নই।” কী ভাবে তাঁদের নিয়ে যাওয়া হবে তা এখনও জানানো হয়নি গাম্বিয়ার ফুটবল সংস্থার পক্ষ থেকে।