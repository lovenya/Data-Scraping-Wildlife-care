তল্লাশি চালিয়ে দেশের এক প্রাক্তন সেনাকর্তার বাড়ি থেকে ১১৭ কিলোগ্রাম নীলগাইয়ের মাংস বাজেয়াপ্ত করল রাজস্ব দফতরের গোয়েন্দারা। আয়ের সঙ্গে অসঙ্গতিপূর্ণ সম্পত্তির মামলায় শনিবার বিকেলে দেবেন্দ্র কুমার নামে ওই সেনাকর্তার বাড়িতে যৌথ অভিযান চালায় বন বিভাগ এবং  রাজস্ব দফতরের গোয়েন্দারা। প্রায় ১৭ ঘণ্টা ধরে তল্লাশি চালানো হয়। রাজস্ব দফতরের এক আধিকারিক জানান, তল্লাশি চালানোর সময় যে সব জিনিস উদ্ধার হয়, তা দেখে তাঁরা রীতিমতো অবাক হয়ে গিয়েছেন। উদ্ধার হয় নীল গাইয়ের মাংস, পশুর চামড়া, হাতির দাঁত, হরিণের মাথার খুলি এবং ৪০টি বন্দুক। গোয়েন্দাদের অনুমান, উদ্ধার হওয়া জিনিসের আনুমানিক মূল্য প্রায় কয়েক কোটি। এত জিনিস উদ্ধার হওয়ার পর স্বভাবতই প্রশ্ন উঠছে, কোথা থেকে এত মাংস মজুত করলেন তিনি? তা হলে কি তিনি কোনও চোরাশিকারের সঙ্গে যুক্ত? সব কিছুই খতিয়ে দেখছেন তদন্তকারীরা। আরও পড়ুন: ‘দেহব্যবসা চালাচ্ছেন বিজেপির মহিলা বিধায়ক’ মন্তব্যে গ্রেফতার ডিএসপি বন বিভাগের চিফ কনজারভেটর মুকেশ কুমার জানান, দেবেন্দ্র কুমারের বাড়ির ফ্রিজে নীলগাইয়ের মাংস রাখা ছিল।  বাজেয়াপ্ত দ্রব্যাদি ফরেন্সিক পরীক্ষার জন্য দেহরাদুনে পাঠানো হয়েছে। তিনি জানান, ওই প্রাক্তন সেনা কর্তার ছেলে প্রশান্ত বিশনোই জাতীয় পর্যায়ের শুটার। ন্যাশলান রাইফেল অ্যাসেসিয়েশন অফ ইন্ডিয়া (এনআরএআই) তাঁকে নিজের কাছে দুটি আগ্নেয়াস্ত্র রাখার লাইসেন্স দিয়েছে। কিন্তু তাঁদের বাড়িতে এত অস্ত্র এল কোথা থেকে সে দিকটাও খতিয়ে দেখা হচ্ছে বলে তদন্তকারীরা জানান।