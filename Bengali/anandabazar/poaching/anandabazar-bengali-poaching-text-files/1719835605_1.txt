এটিকে মোহনবাগানের কোচ হিসেবে জুয়ান ফেরান্দো কার্যত চূড়ান্ত হয়ে গেলেন। সরকারি ভাবে এটিকে মোহনবাগান বা এফসি গোয়া কেউই সে কথা এখনও স্বীকার না করলেও খবরের সত্যতা স্বীকার করে নিয়েছেন গোয়ার দলটির অন্যতম মালিক এবং প্রেসিডেন্ট অক্ষয় ট্যান্ডন। রবিবার দুপুরেই ফেরান্দোর কোচ হওয়ার খবর প্রকাশিত হয়েছিল। তবে যে ভাবে বিষয়টি দিনের আলোয় আসার আগেই ছড়িয়ে গিয়েছে, তাতে এটিকে মোহনবাগানের প্রতি ক্ষুব্ধ তিনি। অক্ষয় রবিবার টুইটারে লিখেছেন, ‘হতাশ হলেও এটা জানাতেই হচ্ছে যে, জুয়ান ফেরান্দো আমাদের থেকে রিলিজ ক্লজ চেয়েছেন, যাতে এটিকে মোহনবাগানে যোগ দিতে পারেন। আমাদের অ্যাকাউন্টে টাকা জমা পড়ে গেলে ওঁকে ছেড়ে দেওয়া ছাড়া আমাদের উপায় নেই। তবে যে ভাবে আজ সকালেই উনি রিলিজ ক্লজ চেয়েছেন তাতে আমরা অবাক। কোনও আলোচনা বা দরাদরির জায়গাই রাখেননি উনি।’ With disappointment I'd like to confirm that @JuanFerrandoF has triggered his release clause, obliging us to release him of his duties so that he can join @atkmohunbaganfc. As long the money gets deposited in our accounts, we do not have a choice in his decision. অক্ষয় যোগ করেছেন, ‘যাঁরা এই চুক্তিতে জড়িত, তাঁরা যে ভাবে রিলিজ ক্লজ চাওয়ার আগেই বিষয়টি সংবাদমাধ্যমে ছড়িয়ে দিয়েছেন তা দুর্ভাগ্যজনক। দলের ফুটবলার এবং সাপোর্ট স্টাফরা টুইটার এবং সংবাদমাধ্যম থেকেই প্রথম এ খবর জানতে পারেন।’ অক্ষয়ের মতে, কোচ, স্টাফ বা ফুটবলার হাতিয়ে নেওয়ার মধ্যে অপরাধ কিছু নেই। কিন্তু এটিকে মোহনবাগানের থেকে আরও বেশি খেলোয়াড়ি মনোভাব আশা করেছিলেন তিনি। অন্তত তাঁরা নিজেরা যাতে বিষয়টি জানাতে পারেন, সেই সুযোগ তাঁদের দেওয়া উচিত ছিল বলে মত অক্ষয়ের।