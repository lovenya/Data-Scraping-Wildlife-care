আবার জাল টাঙিয়ে পরিযায়ী পাখি চোরাশিকারের অভিযোগে গ্রেফতারির ঘটনা। মুর্শিদাবাদের পরে এ বার বীরভূম জেলায়। গত দু’সপ্তাহ ধরেই কীর্ণাহার থানার পানপুরের মাঠে কয়েকজন চোরাশিকারি জাল পেতে পরিযায়ী চড়ুই জাতীয় পাখি ‘বগারি’ (শর্ট টোড লার্ক) শিকার করছিলেন বলে অভিযোগ। স্থানীয় গ্রামবাসীদের একাংশের সূত্রে খবর পেয়ে মঙ্গলবার রাতে অভিযান চালান বন দফতরের কর্মী এবং আধিকারিকেরা। বন্যপ্রাণপ্রেমী সংগঠন ‘হিউম্যান অ্যান্ড এনভায়রনমেন্ট অ্যালায়েন্স লিগ’ (হিল)-এর সদস্যদের সহায়তায় প্রচুর জাল এবং বগারি পাখি উদ্ধার করেন তাঁরা। গ্রেফতার করা হয় নাজির হোসেন নামে এক অভিযুক্তকে। বীরভূমের সহকারী বিভাগীয় বনাধিকারিক (এডিএফও) শ্রীকান্ত ঘোষ জানিয়েছেন, ধৃতকে বোলপুর আদালতে তোলা হলে বিচারক ১৪ দিনের জেল হেফাজতে পাঠিয়েছেন। এডিএফও বলেন, ‘‘ধৃতের সঙ্গে আরও কয়েক জন সঙ্গী ছিল বলে আমরা জানতে পেরেছি। রাতে অন্ধকারের সুযোগ নিয়ে তারা পালিয়ে গিয়েছে। অন্য অভিযুক্তদের খোঁজ চলছে।’’ প্রসঙ্গত, চলতি বছরে মুর্শিদাবাদের বাজারসাউ এলাকায় ফাঁদ পেতে পরিযায়ী পাখি শিকারের অভিযোগে, বন দফতর অভিযান চালিয়ে বেশ কয়েক জনকে গ্রেফতার করা হয়েছে।