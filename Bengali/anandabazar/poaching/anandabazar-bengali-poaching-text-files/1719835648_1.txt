অভিযোগ, দীর্ঘ দিন ধরেই বীরভূমের বিভিন্ন বনাঞ্চলে ফাঁদ পেতে বনবিড়াল, গন্ধগোকুল, খরগোশ চোরাশিকার করতেন তিনি। বন্যপ্রাণপ্রেমী সংগঠন ‘হিউম্যান অ্যান্ড এনভায়রনমেন্ট অ্যালায়েন্স লিগ’ (হিল)-এর স্থানীয় সদস্যদের কাছ থেকে খবর মল্লারপুর থেকে পুলিশ এবং বন দফতরের যৌথ অভিযানে গ্রেফতার করা হল লাদেন হাঁসদা নামে ওই অভিযুক্ত চোরাশিকারিকে। বীরভূমের সহকারী বিভাগীয় বনাধিকারিক (এডিএফও) শ্রীকান্ত ঘোষ জানিয়েছেন, মহম্মদবাজার রেঞ্জের অন্তর্গত এলাকায় শিকার করা বনবিড়ালের দেহ-সহ লাদেনকে গ্রেফতার করা হয়। ধৃতকে বৃহস্পতিবার সিউড়ি আদালতে তোলা হলে বিচারক সাত দিনের জেল হেফাজতের নির্দেশ দিয়েছেন। তিনি বলেন, ‘‘আগামী ২৭ মার্চ মামলার পরবর্তী শুনানি রয়েছে।’’ মল্লারপুর থানা সূত্রে জানা গিয়েছে, বন্যপ্রাণ সংরক্ষণে যুক্ত সংগঠন ‘হিল’-এর স্থানীয় সদস্যদের থেকে অভিযোগ পেয়ে মঙ্গলবার রাতে চোরাশিকারিকে গ্রেফতার করার অভিযান শুরু হয়। খবর পেয়ে তল্লাশি শুরু করেন মল্লারপুর রেঞ্জের বনকর্মীরাও। বুধবার ধৃতকে এক দিনের পুলিশি হেফাজতে পাঠিয়েছিল আদালত। বৃহস্পতিবার সাত দিনের জন্য জেল হেফাজতের নির্দেশ দেওয়া হয়।