সরকারি অস্ত্র কারখানায় তৈরি ইনস্যাস রাইফেল হাতে পেয়েছে চোরাশিকারিরা। তাই দিয়ে তারা কাজিরাঙায় গন্ডার শিকার করল। বুড়াপাহাড় রেঞ্জে ঘটনাস্থল থেকে উদ্ধার হওয়া ওই রাইফেলের খালি কার্তুজ দেখে হতবাক বনকর্তারা। বুড়াপাহাড়ের রেঞ্জার জিনিরাম বরদলৈ জানান, গত রাতে শিলিখাতল পাহাড়ের কঠালচাং বনশিবিরের কাছে রক্ষীরা গুলির শব্দ শোনেন। আজ সকালে সেখানে একটি পুরুষ গন্ডার শাবকের দেহ মেলে। তার খড়্গ শিকারিরা কেটে নিয়ে গিয়েছিল। বন দফতর সূত্রের খবর, ঘটনাস্থলে উদ্ধার ইনস্যাস রাইফেলের খালি কার্তুজ দেখে বোঝা যায়, অস্ত্রটি ইছাপুরের কারখানায় তৈরি হয়েছে। এক মাত্র সরকারি নিরাপত্তাবাহিনীর হাতেই ওই ধরনের রাইফেল থাকে। কোথা থেকে শিকারিরা তা জোগাড় করেছে, তা জানতে তদন্ত শুরু হয়েছে। অন্য দিকে, ওরাং জাতীয় উদ্যানের গেন্ডামারি বিলের পাশে এ দিন একটি স্ত্রী গন্ডারের দেহ মেলে। শিকারিরা তার খড়্গও নিয়ে গিয়েছে। সম্ভবত তিন দিন আগে গন্ডারটির শিকার করা হয়েছিল। উদ্ধার ৫ অপহৃত নাগা জঙ্গিদের শিবিরে হানা দিয়ে অপহৃত পাঁচ ব্যক্তিকে উদ্ধার করল আসাম রাইফেল্স। আসাম রাইফেল্স সূত্রে খবর, নাগাল্যান্ডের পেরেন জেলার জালুকি শহরে এনএসসিএন (আই এম) জঙ্গিদের শিবির ছিল। সেখানে কয়েক জনকে আটকে রাখা হয়েছে খবর পেয়ে জওয়ানরা অভিযান চালান। শিবিরে পাঁচ জনকে শিকলে বেঁধে রাখা হয়েছিল। তাঁদের উপর অত্যাচারও করা হত। সেখান থেকে ১১ জন আইএম জঙ্গিকে গ্রেফতার করা হয়েছে।