সীমান্তে গরু পাচার বাড়ছে বলে অভিযোগ করলেন বিজেপি নেতা শমীক ভট্টাচার্য। যে জন্য তিনি দায়ী করলেন তৃণমূল সরকারকেই। দত্তপুকুরের ছাত্র খুনের প্রতিবাদে মঙ্গলবার টাকি সাংস্কৃতিক মঞ্চে এক সভায় শমীকবাবু বলেন, “‘মা মাটি মানুষের সরকার যে ভাবে অত্যাচার শুরু করেছে, তাতে বঞ্চনা-অনাহারের পাশাপাশি বাড়ছে গরুপাচার।’’ সীমান্ত এলাকার গ্রামে সন্ত্রাসবাদীরা আশ্রয় নিচ্ছে বলেও তাঁর অভিযোগ। তাঁর মতে, এই পরিস্থিতিতে বাংলাদেশ সরকারের মতো কেন্দ্রীয় সরকার যথেষ্ট উদ্বিগ্ন। রাজ্য সরকারের কাজকর্মে ভারত-বাংলাদেশের মধ্যে সম্পর্ক নষ্ট হচ্ছে বলেও তাঁর দাবি। গরু পাচার বন্ধের বিষয়ে খুব শীঘ্রই সীমান্ত এলাকার ঘাট মালিকদের নাম-ঠিকানা সহ কেন্দ্রীয় স্বরাষ্ট্রমন্ত্রী রাজনাথ সিংহের সাথে দিল্লিতে কথা হবে জানিয়েছেন তিনি। এ রাজ্যের শাসক দল সমাজবিরোধীদের প্রশ্রয় দেওয়াতেই সৌরভ চৌধুরীর মতো ছাত্রের অকালে প্রাণ গেল বলে তাঁর অভিযোগ। যে ভাবে রাজ্য জুড়ে হুমকি, সন্ত্রাস, লুঠ, খুন, অগ্নিসংযোগের মতো ঘটনা ঘটছে, তাতে ঘরে না বসে থেকে অন্তত মোমবাতি নিয়ে রাস্তায় বেরিয়ে প্রতিবাদের জন্য দলীয় নেতা-কর্মীদের পরামর্শ দেন বিজেপির রাজ্য সাধারণ সম্পাদক। এ দিন তৃণমূল, কংগ্রেস, সিপিএম, সিপিআই এবং ফরওয়ার্ড ব্লক থেকে শতাধিক নেতা-কর্মী শমীকবাবুর হাত থেকে দলীয় পতাকা নিয়ে বিজেপিতে যোগ দেন। সিপিআইয়ের প্রাক্তন শাখা সম্পাদক মিহির বাগচি বলেন, ‘‘যে আশা নিয়ে একদিন বামফ্রন্টের শরিক সিপিআইতে যোগ দিয়েছিলাম, দলীয় নেতৃত্ব তার মর্যাদা দিতে পারেনি বলেই বিজেপিতে যোগ দিতে বাধ্য হলাম।”