খোঁজ মিলল ক্রিশ্চিয়ান আতসুর। তুরস্কে ভূমিকম্পের পর থেকে নিখোঁজ ছিলেন চেলসির প্রাক্তন ফুটবলার। মঙ্গলবার তাঁকে উদ্ধার করে হাসপাতালে পাঠানো হয়েছে। ভূমিকম্পের পর তুরস্কে অসংখ্য মানুষের মৃত্যু হয়েছে। আতসুকে খুঁজে না পেয়ে সেই আতঙ্কও তৈরি হচ্ছিল সমর্থকদের মনে। শেষ পর্যন্ত উদ্ধার করা গিয়েছে তাঁকে। চোট রয়েছে আতসুর। ঘানার ফুটবলার আতসু। ইংল্যান্ডের দুই ক্লাব চেলসি এবং নিউক্যাসলে খেলেছেন তিনি। আতসু এখন খেলেন তুরস্কের ক্লাব হাতায়স্পরে। সেই ক্লাবটি অবস্থিত কাহরামানমারাস এলাকায়, যেখানে ভূমিকম্পের প্রভাব মারাত্মক। ৩১ বছরের ফুটবলার আটকে পড়েন সেখানে। তুরস্কের এক সাংবাদিক বলেন, “ক্রিশ্চিয়ান আতসু জীবিত। তাঁকে উদ্ধার করা হয়েছে। ভূমিকম্পের পর ধ্বংসস্তুপের মধ্যে আটকে পড়েছিলেন তিনি। শ্বাসকষ্টের সমস্যা রয়েছে তাঁর। ডান পায়ে চোট রয়েছে। হাসপাতালে নিয়ে যাওয়া হয়েছে আতসুকে।” শুধু আতসু নন, ওই ক্লাবের স্পোর্টিং ডিরেক্টর তানের সাভুটও আটকে পড়েছিলেন। আতসুকে পাওয়া গেলেও তাঁর খোঁজ এখনও চলছে। ধ্বংসস্তুপের মধ্যেই তিনি আটকে আছেন বলে মনে করা হচ্ছে। ২৪ ঘণ্টার মধ্যে একাধিক বার ভূমিকম্প হয়েছে তুরস্কে। সে দেশের হাতাই প্রদেশের বিমানবন্দরে বিপর্যয়ের ছবি প্রকাশ্যে এসেছে। একটি ভিডিয়োতে দেখা গিয়েছে, ভূমিকম্পের চাপে আড়াআড়ি ভাবে ওই বিমানবন্দরের রানওয়েতে ফাটল ধরেছে। সরকারি হিসাব অনুযায়ী, এখনও পর্যন্ত সোমবারের ভূমিকম্পের জেরে প্রায় ৪০০০ হাজারেরও বেশি মানুষের মৃত্যু হয়েছে। ভূমিকম্পের কেন্দ্রস্থল ছিল মাটি থেকে প্রায় ২ কিলোমিটার গভীরে। সোমবার স্থানীয় সময় অনুযায়ী ভোরে ৪টে নাগাদ কেঁপে ওঠে তুরস্ক এবং সিরিয়ার বিস্তীর্ণ এলাকা। রিখটার স্কেলে সেই কম্পনের মাত্রা ছিল ৭.৮। কম্পনের উৎসস্থল ছিল দক্ষিণ তুরস্কে।