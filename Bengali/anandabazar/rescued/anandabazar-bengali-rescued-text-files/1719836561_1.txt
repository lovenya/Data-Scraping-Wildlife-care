ইছামতীতে দেখা মিলল ডলফিনের। সোমবার উত্তর ২৪ পরগনার বাদুড়িয়ার খোড়গাছি গ্রামের কাছে এটিকে দেখা যায়। গ্রামবাসীদের সহয়োগিতায় বনকর্মীরা ডনফিনটিকে জাল দিয়ে ধরেন। প্রায় আড়াইশো কেজির সাত ফুট লম্বা ডলফিনটিকে ঝড়খালিতে নি সমুদ্রে ছেড়ে দেওয়া হবে বলে জানিয়েছে বন দফতর। দফতরের টেকনিক্যাল অফিসার সুব্রত পালচৌধুরী নিজেও ডলফিন ধরার কাজ তদারক করতে এসেছিলেন বাদুড়িয়ায়। তাঁর মতে, ডলফিনটি ইন্দো প্যাসিফিক হাম্পব্যাক গোত্রের। সাধারণত সুন্দরবনের খাঁড়ি বা সমুদ্রের নোনাজলে এদের দেখা মেলে। সুন্দরবনের রায়মঙ্গল নদীর সঙ্গে ইছামতীর যোগ আছে। সেই পথেই চলে এসেছিল। মহকুমা প্রশাসন ও স্থানীয় সূত্রে খবর, দিন তিনেক ধরে খোড়গাছি, পোলতা, ক্ষুদিরাম ঘাট এলাকায় ইছামতীতে দেখা মিলছিল ডলফিনটির। লোকজন ঢিলপাটকেল ছুড়ে তাকে ঘায়েল করার চেষ্টা করে। এই পরিস্থিতিতে নদীর ধারে বনকর্মী এবং পুলিশ পাহারা দিতে শুরু করে। আরও পড়ুন: নিষেধ, তবু সমানেই নাড়া পুড়ছে বঙ্গে