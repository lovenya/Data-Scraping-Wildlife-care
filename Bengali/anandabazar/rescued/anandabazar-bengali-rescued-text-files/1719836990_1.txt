সোনার খনিতে কাজ করছিলেন শ্রমিকরা। আচমকাই ধস নেমে আসে। বেশ কিছু শ্রমিক বেরিয়ে আসতে পারলেও ৯ জন শ্রমিক আটকে পড়েন। ধসে বন্ধ হয়ে যায় খনিমুখ। কিন্তু সহকর্মীদের বাঁচাতে ঝাঁপিয়ে পড়লেন বাকি শ্রমিকরা। বন্ধ হয়ে যাওয়া খনিমুখ হাত দিয়ে সরিয়ে একের পর এক শ্রমিককে বার করে আনলেন তাঁরা। রুদ্ধশ্বাস উদ্ধারের সেই ভিডিয়ো প্রকাশ্যে এসেছে। যদিও ভিডিয়োটির সত্যতা যাচাই করেনি আনন্দবাজার অনলাইন। বেশ কয়েকটি সংবাদমাধ্যমে দাবি করা হয়েছে, শনিবার ঘটনাটি ঘটেছে আফ্রিকার দেশ কঙ্গোয়। ৯ শ্রমিককে উদ্ধারের পর উল্লাসে ফেটে পড়েন খনিকর্মীরা। ওই সংবাদমাধ্যমগুলির প্রতিবেদন অনুযায়ী, খনিটি দক্ষিণ কিভু প্রদেশের। গত কয়েক দিন ধরে সেখানে প্রবল বৃষ্টি হচ্ছে। ফলে খনিতে বরাবর আচমকাই ধস নেমে আসে। তখন খনির ভিতরে বেশ কিছু শ্রমিক কাজ করছিলেন। খনিমুখের কাছাকাছি যাঁরা কাজ করছিলেন তাঁরা বেরিয়ে আসতে সক্ষম হলেও খনির বেশ কিছুটা ভিতরে থাকা শ্রমিকরা আটকে পড়েছিলেন। বাইরে থাকা শ্রমিকদের এক জনকে দেখা গেল, হাত দিয়ে খনিমুখ থেকে মাটি সরাচ্ছেন, আর লাফ দিয়ে বেরিয়ে আসছেন শ্রমিকরা। দু’মিনিটের মধ্যে ৯ শ্রমিককে উদ্ধার করা হয়েছে বলে জানিয়েছে সংবাদ সংস্থা রয়টার্স।