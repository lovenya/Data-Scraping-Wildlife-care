একের পর এক অভিযোগ। অভিযোগের সেই #মিটু ঝড়ে টলমল বিনোদন জগৎ থেকে রাজনীতির ময়দান। তাঁর মধ্যেই এ বার এক অভিযুক্ত আত্মহত্যার চেষ্টা করলেন। অনির্বান ব্লাহ। সেলিব্রিটি ম্যানেজমেন্ট সংস্থা কাওয়ান এন্টারটেনমেন্ট এর অন্যতম প্রতিষ্ঠাতা সদস্য। তাঁর বিরুদ্ধে সম্প্রতি যৌন হেনস্থার অভিযোগ তোলেন একাধিক মহিলা। পুলিশ জানিয়েছে, বৃহস্পতিবার রাত সাড়ে ১২টা নাগাদ নবি মুম্বইয়ের ওয়াশি এলাকার একটি সেতু থেকে ঝাঁপ দিয়ে আত্মহত্যার চেষ্টা করেন অনির্বাণ। তার আগে যদিও শেষ মুহূর্তে তাঁকে নিরস্ত করে সেখানে কর্তব্যরত ট্র্যাফিক কর্মীরা। পুলিশ সূত্রে জানা গিয়েছে, #মিটু আন্দোলন শুরু হওয়ার পর থেকে অনির্বাণের সংস্থার বেশ কয়েক জন মহিলা কর্মী তাঁর বিরুদ্ধে যৌন হেনস্থার অভিযোগ তোলেন। এর পরেই অনির্বানকে সংস্থা থেকে ইস্তফা দিতে বলা হয়। তার জেরে অনির্বান সেতু থেকে ঝাঁপ দিয়ে আত্মহত্যার চেষ্টা করেন বলে পুলিশের দাবি। আরও পডু়ন: ‘যত বার ওঁর অফিসে গিয়েছি, তত বারই চুমু খাওয়ার চেষ্টা করেছেন বিপুল’ হস্পতিবার মাঝরাতে ওয়াশি সেতুর কাছে ডিউটি করছিলেন কয়েক জন ট্র্যাফিক পুলিশ। সন্দেহজনক ভাবে এক ব্যক্তি সেতুর উপর ঘোরাফেরা করছেন খবর পেয়ে সময় নষ্ট না করে তাঁরা ঘটনাস্থলে ছুটে যান। তাঁরা গিয়ে দেখেন, ব্রিজের রেলিং-এর উপর ওঠার চেষ্টা করছেন এক ব্যক্তি। প্রায় ঝাঁপিয়ে পড়ে তাঁকে উদ্ধার করেন ওই ট্র্যাফিক পুলিশ কর্মীরা। কর্তব্যরত পুলিশকর্মীরা জানিয়েছেন, উদ্ধারের পরেও প্রচণ্ড কান্নাকাটি করছিলেন ওই ব্যক্তি। আরও পডু়ন: ‘গান গাওয়ার পরেই অনু বললেন, আমাকে কিস কর’ ট্রাফিক পুলিশের কর্মীরাই তাঁকে কাছাকাছির থানায় নিয়ে যান। জল খাইয়ে কিছুটা ধাতস্থ হওয়ার পর জিজ্ঞাসাবাদের সময় অনির্বাণের পরিচয় জানা যায়। অনির্বাণ পুলিশকে জানিয়েছেন, #মিটু অভিযোগের জেরে কার্যত ভেঙে পড়েছিলেন তিনি। তিনি ও তাঁর পরিবারের সবার উপর দিয়ে বিরাট ঝড় বয়ে গিয়েছে। তার সঙ্গে সংস্থা থেকেও তাঁকে সরে দাঁড়াতে বলা হয়। সব মিলিয়ে তিনি উদভ্রান্ত হয়ে পড়েন। তার জেরেই আত্মহত্যা করতে যাচ্ছিলেন বলেও পুলিশের কাছে স্বীকার করেছেন অনির্বাণ। ওয়াশি থানার সিনিয়র পুলিশ ইনস্পেক্টর অনিল দেশমুখ জানিয়েছেন, ‘‘অনির্বাণ ব্লাহ নামে ওই ব্যক্তিকে ট্রাফিক পুলিশ আমাদের হাতে তুলে দেয়। ওই কর্মীরা জানিয়েছেন, ওয়াশি সেতু থেকে ঝাঁপ দিয়ে আত্মহত্যার চেষ্টা করছিলেন অনির্বাণ। তাঁর স্ত্রীকে গোটা বিষয়টি বুঝিয়ে তাঁকে ছেড়ে দেওয়া হয়েছে।’’