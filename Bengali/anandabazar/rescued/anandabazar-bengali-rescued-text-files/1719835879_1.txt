বছর পনেরোর এক কিশোরীকে ফুসলিয়ে নিয়ে গিয়ে বিয়ে করার অভিযোগে এক যুবককে গ্রেফতার করল পুলিশ।  কিশোরীটিকে উদ্ধার করা হয়েছে। পুলিশ জানায়, ত্রিবেণির ২ নম্বর বাসুদেবপুরের বাসিন্দা ওই কিশোরী ১২ই জুন সন্ধ্যা ৭টা নাগাদ বাড়ি থেকে বেরিয়ে যায় প্রেমিক বলাগড়ের নিত্যানন্দপুরের বাসিন্দা রাজ দাস ওরফে বাবাইয়ের সঙ্গে। রাতে মেয়ে বাড়ি না ফেরায় পরদিন কিশোরীর বাবা মগরা থানায় ওই যুবকের বিরুদ্ধে মেয়েকে অপহরণ ও ফুসলিয়ে নিয়ে যাওয়ার অভিযোগ দায়ের করেন। অভিযোগের ভিত্তিতে তদন্ত শুরু করে পুলিশ। যুবকের মোবাইলের সূত্র ধরে পুলিশ প্রথমে বর্ধমানের কাটোয়ায় হানা দেয়। সেখানে কোনও খোঁজ না পেয়ে রবিবার রাতে মগরা থানার ৫  জনের একটি দল মুর্শিদাবাদের বহরমপুরে যায়। মোবাইলের সূত্র ধরে বহরমপুরের সুকান্তপল্লি এলাকায় ওই যুবকের এক আত্মীয়ের বাড়ি থেকে কিশোরীকে উদ্ধার করে পুলিশ। যুবককেও গ্রেফতার করা হয়। সোমবার কিশোরী এবং ধৃত যুবককে নিয়ে মগরায় পৌঁছয় পুলিশ। ধৃতকে চুঁচুড়া আদালতে তোলা হলে বিচারক ১৪ দিনের পুলিশ হেফাজতের নির্দেশ দেন। কিশোরীকে চাইল্ড ওয়েলফেয়ার কমিটির দফতরে পাঠানোর নির্দেশ দেন। পুলিশের দাবি, জেরায় ধৃত যুবক জানায় তাদের দুজনের মধ্যে ভালবাসার সম্পর্ক রয়েছে। কিন্তু কিশোরীর পরিবারের আপত্তি থাকায় তারা পা‌লিয়ে য়ায়।