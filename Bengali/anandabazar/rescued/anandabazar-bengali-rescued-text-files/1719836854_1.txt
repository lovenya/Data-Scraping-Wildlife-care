একচুল এদিক ওদিক হলেই সোজা খাদে। দুটো পাথরের খাঁজে কোনওমতে ভর ভারসাম্য বজায় রেখে  পাহাড়ের গায়ে আটকে ছিলেন এক তরুণ। গত ৪৮ ঘণ্টায় তাঁর কাছে কোনও খাবার ছিল না। এমনকি তেষ্টা মেটানোর জলও ছিল না। রাতের তীব্র ঠাণ্ডা, অন্ধকার, পাহাড়ি হিংস্র জন্তুর ভয় তো ছিলই। সব কিছুর উপর ছিল শারীরিক ক্লান্তি এবং মৃত্যু ভয়। দু’দিন ধরে ক্রমাগত চেষ্টা চালিয়ে সেই পরিস্থিতি থেকে অবশেষে তাঁকে উদ্ধার করল সেনাবাহিনী।

কেরলে পালাক্কড়ের ঘটনা।  উদ্ধার হওয়া তরুণ ট্রেকারের নাম আর বাবু। পাহাড়ের শিখর ছুঁয়ে পা ফসকে পড়ে গিয়েছিলেন এই তরুণ ট্রেকার। খাদে পড়লে মৃত্যু হতে পারত। কিন্তু তিনি খাদে না পড়ে আটকে যান পাহাড়ের গায়ে দু’টি পাথরের খাঁজে। বাবুকে ৪৮ ঘণ্টা পর সেখান থেকে উদ্ধার করে উদ্ধারকারীরা জানিয়েছেন, তিনি এখন কিছুটা সুস্থ। সোমবার দুই বন্ধুর সঙ্গে তিনি মালামপুজ্জার ছেরাড় পাহাড়ে উঠবেন বলে রওনা হন বাবু। কঠিন রাস্তায় দুই বন্ধু মাঝপথে হাল ছেড়ে দিলেও ওই তরুণ ট্রেকার পাহাড়ে উঠতে থাকেন এবং একসময়ে শিখরে পৌঁছেও যান। তারপরেই ঘটে দুর্ঘটনা। পাহাড় থেকে পা ফসকে পড়ে যান  বাবু। আটকে যান দু’টি পাথরের খাঁজে। যেখান থেকে আর তাঁর পক্ষে উপরে ওঠা সম্ভব হয়নি।

গত দু’দিন ধরেই চলছে বাবুকে উদ্ধারের চেষ্টা। স্বয়ং কেরলের মুখ্যমন্ত্রী পিনারাই বিজয়ন টুইট করেছিলেন তাঁকে নিয়ে। বাবুর জন্য তৈরি করা হয়েছিল বিশেষ মেডিক্যাল টিমও। অবশেষে সেই চেষ্টা সফল হল বুধবার ।