শুক্রবারই স্কুলে বোমাতঙ্ক ছড়িয়েছিল। রাত পেরোতে না পেরোতেই সেই স্কুলেরই ক্যান্টিন থেকে এক ব্যক্তির ঝুলন্ত দেহ উদ্ধার করল পুলিশ। শনিবার সকালে দমদমের কেন্দ্রীয় বিদ্যালয়ে উজ্জ্বল দে (৫০) নামে এক ক্যান্টিন-কর্মীর দেহ মেলে। পুলিশ জানায়, রোজের মতো এ দিনও উজ্জ্বলবাবু ভোর সাড়ে পাঁচটা নাগাদ যশোহর রোডে তাঁর বাড়ি থেকে স্কুলে যাওয়ার জন্য বেরোন। সকাল আটটা নাগাদ ফোনে উজ্জ্বলবাবুর মৃত্যুসংবাদ পান বলে দাবি পরিজনদের। ব্যারাকপুরের পুলিশ কমিশনার নীরজকুমার সিংহ বলেন, ‘‘মৃতের ছেলে জানিয়েছেন, উনি ধার-দেনা সংক্রান্ত বিষয় নিয়ে  চিন্তায় ছিলেন।’’ এর থেকে প্রাথমিক তদন্তে পুলিশের অনুমান, এটি আত্মহত্যা। যদিও স্কুল কর্তৃপক্ষকে যোগাযোগের চেষ্টা করা হলে তাঁরা এ নিয়ে কোনও কথা বলেননি।