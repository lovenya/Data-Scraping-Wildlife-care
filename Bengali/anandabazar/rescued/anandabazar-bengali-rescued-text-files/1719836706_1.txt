ভোটের আগে রাজ্যের বিভিন্ন প্রান্তে উদ্ধার হচ্ছে বোমা। মঙ্গলবার সকালে তাজা বোমা উদ্ধার হল বীরভূম জেলার নানুরে। নানুর থানার ননগর এলাকার ডাঙ্গাপাড়া থেকে এই বোমাগুলি উদ্ধার করা হয়েছে। গোপন সূত্রে খবর পেয়ে, নানুর থানার পুলিশ গিয়েছিল ডাঙ্গাপাড়া এলাকায়। সেখানে ৪০টিরও বেশি বোমা উদ্ধার হয়েছে বলে জানানো হয়েছে পুলিশের তরফে। বোমা উদ্ধারের পর ঘটনাস্থল ঘিরে রেখেছে পুলিশ। বম্ব স্কোয়াডকেও খবর দেওয়া হয়েছে বোমাগুলিকে নিষ্ক্রিয় করার জন্য। এই ঘটনার খবর ছড়িয়ে পড়ার পরই উত্তেজনা দেখা দিয়েছে ওই এলাকায়। নানুরের পাশাপাশি দুবরাজপুরেও উদ্ধার হয়েছে বোমা। সেখানে মঙ্গলবার সকালে তল্লাশি চালাতেই মিলেছে ১ ড্রাম বোমা। বোমা ভর্তি ওই ড্রামটি রাখা ছিল দুবরাজপুর যক্ষা নিরাময় হাসপাতাল এবং দুবরাজপুর কোভিড হাসপাতালের পাশে থাকা জঙ্গলে। ওই জঙ্গলে ছাই ঢাকা অবস্থায় বোমার ড্রামটি রাখা ছিল। প্রাথমিক অনুমান, ওই ড্রামে ২০ থেকে ২২ টি বোমা থাকতে পারে। বোমাগুলি নিষ্ক্রিয় করার জন্য বম্বস্কোয়াডকে খবর দেওয়া হয়েছে। সোমবারই বর্ধমানে বোমা ফেটে মৃত্যু হয়েছে এক শিশুর। বল ভেবে খেলতে গিয়েই ঘটে সেই ঘটনা। কিন্তু এত বোমা আসছে কোথা থেকে, সে প্রশ্ন উঠছে। নির্বাচনের আগে এই বোমা উদ্ধার হওয়া ঘিরে উদ্বিগ্ন নির্বাচন কমিশনও।