তল্লাশি চালিয়ে তৃণমূল কর্মীর বাড়ি এবং গ্রামের একটি পরিত্যক্ত ক্লাবঘর থেকে শতাধিক তাজা বোমা উদ্ধার করল পুলিশ। সোমবার বোলপুর থানার বাহিরী গ্রামের ঘটনা। ওই ঘটনায় পুলিশ এখনও পর্যন্ত কাউকে আটক বা গ্রেফতার করেনি। তবে পুলিশ জানিয়েছে, উদ্ধার হওয়া বোমা এ দিনই নিষ্ক্রিয় করা হয়েছে। পুলিশ ও স্থানীয় সূত্রের খবর, গোপন সূত্রে খবর পেয়ে এ দিন সকাল ১০টা থেকে বোলপুর থানার বাহিরী-পাঁচশোয়া পঞ্চায়েতের অন্তর্গত বাহিরী গ্রামে পুলিশ তল্লাশি অভিযান শুরু করে। বোলপুরের এসডিপিও অম্লানকুসুম ঘোষের নেতৃত্বে বোলপুরের আইসি প্রবীরকুমার দত্ত বিশাল পুলিশ বাহিনী নিয়ে গ্রামে ঢোকেন। প্রথমেই পুলিশ গ্রামের দক্ষিণ পাড়ায় বাবু হাজরা নামে এক ব্যক্তির বাড়িতে তল্লাশি চালায়। বাবু হাজরা এলাকায় সক্রিয় তৃণমূল কর্মী হিসেবে পরিচিত। পুলিশের দাবি, তাঁর বাড়ির রান্নাঘরের পাশে মাটিতে পুঁতে রাখা একটা কলসি আর একটা ছোট ড্রামে সংখ্যায় প্রায় ৪০টা তাজা বোমা মেলে। শুধু তা-ই নয়, গ্রামেরই দাসপাড়ায় একটি পরিত্যক্ত জায়গায় এবং ভাঙাচোরা ক্লাবঘরেও ড্রামের মধ্যে বাকি বোমাগুলি উদ্ধার করে পুলিশ। তল্লাশি অভিযানের সময় ওই তৃণমূল কর্মী বাড়িতে ছিলেন না। তবে, তার আত্মীয় পার্বতী হাজরার দাবি, ‘‘স্থানীয় বিজেপি নেতা উত্তম হাজরা মিথ্যা করে ফাঁসানোর জন্য নিজেরাই বোমা রেখে পুলিশে খবর দিয়েছে। বিজেপি-ই এলাকায় সন্ত্রাস-রাহাজানি করছে। নিরীহ মানুষদের স্বাভাবিক জীবনযাত্রা দুর্বিষহ করে তুলেছে।’’ দুষ্কৃতীদের গ্রেফতারের দাবি জানিয়েছেন তিনি। যদিও অভিযুক্ত তৃণমূল নেতার পরিবারের ওই বক্তব্য মানতে নারাজ বিজেপি। স্থানীয় বিজেপি নেতা উত্তম হাজরা পাল্টা বলেন, “এ তো দেখছি, চোরের মায়ের বড় গলা! তৃণমূলই এলাকায় সন্ত্রাস করছে, খুন জখমের রাজনীতি করছে। তাদের দলের নেতার বাড়ি থেকে বোমা উদ্ধারই তার প্রমাণ।’’