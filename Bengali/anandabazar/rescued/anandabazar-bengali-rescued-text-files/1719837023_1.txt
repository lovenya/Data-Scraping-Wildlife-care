পাইথন না স্পাইডারম্যান? ১৩তলা অট্টালিকার ছাদে গুটিসুটি মেরে বসে অতিকায় সাপ! যা দেখে চক্ষু চড়কগাছ আবাসিকদের। এত উঁচু বাড়ির ছাদে কী করে পৌঁছল সাপ? আশ্চর্য এই ঘটনাটি ঘটেছে মুম্বইয়ের ঘাটকোপার (পশ্চিম)-এর একটি আবাসনে। পরে সাপটিকে উদ্ধার করে পশুপ্রেমীরা বন দফতরের হাতে তুলে দিয়েছেন। বন দফতর সূত্রে জানানো হয়েছে, চার ফুটেরও বেশি লম্বা সাপটি ভারতীয় রক পাইথন প্রজাতির। বন, জঙ্গলের বাসিন্দা পাইথন পাথরের টিলায় উঠতে ওস্তাদ। তা বলে ভারতের বাণিজ্যিক রাজধানীর জনবহুল এলাকায় ১৩ তলা উঁচু বিল্ডিং! অনেকেই বিশ্বাস করতে চাইছেন না, মাটি থেকে এতটা উঁচুতে স্রেফ পাইপ বেয়ে উঠে পড়েছে রক পাইথনটি। ঘটনা গত মঙ্গলবারের। স্থানীয় বাসিন্দা পেশায় তথ্যপ্রযুক্তি বিশেষজ্ঞ সুররাজ সাহা জানাচ্ছেন, গত মঙ্গলবার ঘাটকোপার (পশ্চিম)-এর এলবিএস রোডের পাশে ‘ব্রজ প্যারাডাইস’ বিল্ডিংয়ের ছাদে একটি মস্ত বড় সাপ দেখতে পেয়ে ভয় পেয়ে যান আবাসিকরা। তিনি বলেন, ‘‘সাপটি ভারতীয় রক পাইথন গোত্রের। আবাসিকরা জানিয়েছেন, সাপটির দেহে সিমেন্টের আস্তরণ ছিল। হয়তো ওই চত্বরেই যে নির্মাণকাজ চলছিল, সেখান থেকেই সাপটির গায়ে সিমেন্টের প্রলেপ লেগে গিয়েছিল। সাপটিকে দেখেই আমরা দ্রুত বন দফতরের সঙ্গে যোগাযোগ করি।’’ জানা গিয়েছে, খবর পাওয়ার পরেই আবাসনে চলে আসেন পশুপ্রেমীদের একটি দল। তাঁরা সাপটিকে উদ্ধার করেন। তার মধ্যেই হাজির হন বন দফতরের কর্তারা। পশুপ্রেমীরা পাইথনটিকে বন দফতরের হাতে তুলে দেন। সুররাজ বলেন, ‘‘এটা খুবই ভাল সঙ্কেত যে, সাপ দেখেও আবাসিকরা কেউ তার ক্ষতি করেনি। সাধারণত এই সব ক্ষেত্রে সাপটিকে পিটিয়ে মেরে ফেলার ইতিহাস রয়েছে। কিন্তু এ ক্ষেত্রে ভয়কে জয় করে আবাসিকরা বন দফতরে খবর দিয়েছেন। এটা খুব ভাল ইঙ্গিত।’’ আবাসিকদের প্রশংসা করেছেন বন দফতরের মুম্বই রেঞ্জের আধিকারিক রাকেশ ভৈরো। বন্যপ্রাণ বিশেষজ্ঞরা জানাচ্ছেন, সাম্প্রতিক ভারী বৃষ্টির জেরে পাইথনদের বাসস্থান জলের তলায় চলে গিয়েছে। সম্ভবত নয়া আস্তানা খুঁজতেই তারা অপেক্ষাকৃত উঁচু জায়গা খুঁজছে। তাই পাইপ বেয়ে বা অন্য কোনও উপায়ে ১৩তলা বিল্ডিংয়ের ছাদে পৌঁছে গিয়েছে ভারতীয় রক পাইথনটি। সাধারণত, গাছে ওঠা বা পাথরের টিলায় ওঠার ব্যাপারে পটু এই গোত্রের সাপ। কিন্তু ১৩তলা উঁচু বিল্ডিংয়ে উঠে পড়ার ঘটনা চমকপ্রদ।