বন্ধ ফ্ল্যাটের দরজা ভেঙে এক বৃদ্ধার পচাগলা দেহ উদ্ধার হল। রবিবার, আজাদগড়ে। মৃতার নাম সবিতা আঢ্য। পুলিশ জানায়, স্বামী পাঁচুগোপাল আঢ্যের মৃত্যুর পরে একাই থাকতেন সবিতাদেবী। এ দিন সকালে ফ্ল্যাটের ভিতর থেকে দুর্গন্ধ বেরোতে শুরু করলে স্থানীয়েরা পুলিশে খবর দেন। পুলিশ এসে দরজা ভেঙে বিছানার উপর থেকে সবিতাদেবীর দেহ উদ্ধার করে। পুলিশ কুকুর-সহ লালবাজারের হোমিসাইড শাখার অফিসারেরা ঘটনাস্থলে আসেন। প্রাথমিক তদন্তে পুলিশের একাংশের অনুমান, ফ্ল্যাটে ঢুকে বৃদ্ধাকে খুন করে চম্পট দিতে পারে আততায়ীরা। তবে ‘আত্মহত্যার’ কথাও একেবারে উড়িয়ে দিচ্ছে না পুলিশ। এম আর বাঙুরে মৃতদেহ ময়না-তদন্তের জন্য পাঠানো হয়।