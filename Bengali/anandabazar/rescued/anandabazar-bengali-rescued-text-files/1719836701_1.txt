হিমাচল প্রদেশের বিজেপি সাংসদ রাম স্বরূপ শর্মার ঝুলন্ত দেহ উদ্ধার ঘিরে চাঞ্চল্য ছড়াল দিল্লিতে। বুধবার নর্থ অ্যাভিনিউয়ে তাঁর দিল্লির বাসভবন থেকে দেহ উদ্ধার করে ময়নাতদন্তের জন্য পাঠিয়েছে পুলিশ। প্রাথমিক তদন্তে পুলিশের অনুমান, আত্মহত্যা করেছেন সাংসদ। তবে মৃত্যুর পিছনে অন্য কোনও রহস্য রয়েছে কি না, তা খতিয়ে দেখছে পুলিশ। তাঁর মৃত্যুতে শোকজ্ঞাপন করেছেন বিজেপি, কংগ্রেস-সহ বিভিন্ন দলের রাজনীতিবিদরা। বুধবার বিজেপি-র সংসদীয় কমিটির বৈঠক ছিল। এই খবর পাওয়ার পর সেই বৈঠক বাতিল করা হয়েছে। বিজেপি সূত্রে জানানো হয়েছে, রাম স্বরূপের বাড়িতে খবর পাঠানো হয়েছে। তাঁর স্ত্রী ছাড়াও ৩ ছেলে রয়েছে। তাঁরা দিল্লিতে আসছেন বলে জানা গিয়েছে। ৬৩ বছরের রাম স্বরূপের জন্ম হিমাচলের মান্ডি জেলায়। ২০১৪ সালের লোকসভা নির্বাচনে তিনি প্রথম মান্ডি কেন্দ্র থেকে জিতে সাংসদ হন। ২০১৯-এও ওই কেন্দ্র থেকে জিতেছেন। সংসদের বিদেশ বিষয়ক স্থায়ী কমিটির সদস্য ছিলেন তিনি।