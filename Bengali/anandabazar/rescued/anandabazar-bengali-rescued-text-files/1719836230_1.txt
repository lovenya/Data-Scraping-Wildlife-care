প্লাস্টিকের ব্যাগে মাথা ঢোকানো এবং গলায় ওড়নার ফাঁস লাগানো অবস্থায় এক কিশোরীর দেহ উদ্ধার হল। সোমবার বিকেলে ঘটনাটি ঘটেছে বারাসত নবপল্লির লটারি কালীবাড়ি সংলগ্ন একটি আবাসনের ফ্ল্যাটে। পুলিশ জানিয়েছে, ওই কিশোরীর নাম কৌশিকী দে (১৫)। বারাসতের একটি ইংরেজি মাধ্যম স্কুলে নবম শ্রেণিতে পড়ত সে। পুলিশ ও স্থানীয় সূত্রে জানা গিয়েছে, কৌশিকীর বাবা বেশ কিছু দিন ধরে লিভারের অসুখে ভুগছেন। চিকিৎসার জন্য তিনি এবং তাঁর স্ত্রী কয়েক মাস ধরেই বিভিন্ন জায়গায় ছুটোছুটি করছেন। সম্প্রতি তাঁরা চেন্নাই গিয়েছেন। বারাসতের ওই ফ্ল্যাটে কৌশিকী ঠাকুরমার সঙ্গে ছিল। সোমবার বিকেলে ডাকাডাকি করেও তার সাড়া মেলেনি। তার ঘরে ঢুকে দেখা যায়, একটি প্ল্যাস্টিকের ব্যাগে মুখ ঢোকানো এবং গলায় ফাঁস দেওয়া অবস্থায় পড়ে রয়েছে কৌশিকী। বারাসত হাসপাতালে নিয়ে যাওয়া হলে কৌশিকীকে মৃত বলে ঘোষণা করা হয়। মঙ্গলবার ওই আবাসনে গিয়ে কৌশিকীর পরিবারের কাউকে পাওয়া যায়নি। তবে প্রতিবেশীদের সঙ্গে কথা বলে পুলিশ জানিয়েছে, বাবা-মা দীর্ঘ দিন বাড়িতে না থাকতে পারায় অবসাদে ভুগছিল মেয়েটি। পুলিশের অনুমান, তার জেরেই সে আত্মঘাতী হয়ে থাকতে পারে।

তবে ঠিক কী কারণে ঘটনাটি ঘটল, তা নিয়ে ধোঁয়াশা রয়েছে। পুলিশ তদন্ত শুরু করেছে।