অপ্রাপ্তবয়স্ক ২ বান্ধবীকে সঙ্গে নিয়ে বাড়ি থেকে পালিয়েছিল ২ ভাই। সোমবার তাদের উদ্ধার করল নদিয়ার শান্তিপুর থানার পুলিশ। শান্তিপুরেরই একটি পরিবারে থাকছিল ওই ৪ জন। গোপন সূত্রে খবর পেয়ে নদিয়া চাইল্ড লাইনের কর্মীরা বিষয়টি পুলিশকে জানাতেই পুলিশ তৎপর হয়। তল্লাশি চালিয়ে উদ্ধার করে ৪ জনকে। ২ কিশোরীর এক জনের বয়স ১৬। বাড়ি শান্তিপুর থানা এলাকায়। অন্য জন হাওড়ার বাসিন্দা। বয়স ১৫। পুলিশ জানিয়েছে, অভিভাবক না আসা পর্যন্ত ২ জনকেই একটি নিরাপদ আবাসে রাখার ব্যবস্থা করা হয়েছে। এ ছাড়া, যে ২ কিশোরের সঙ্গে তারা বাড়ি থেকে পালিয়েছিল, তাদের ১ জনও বয়সে নাবালক। তাকেও শান্তিপুরে তার পরিবারের হাতে তুলে দেওয়া হয়েছে। বদলে পুলিশকে লিখিত প্রতিশ্রুতি দিতে হয়েছে পরিবারকে। নদিয়া চাইল্ড লাইনের পক্ষ থেকে জানানো হয়েছে, বেশ কয়েক দিন আগে শান্তিপুর থানা এলাকার ১৭ নম্বর ওয়ার্ডের একই পরিবারের এক নাবালক ও তার দাদা ওই ২ কিশোরীকে নিয়ে বাড়ি থেকে পালিয়ে যায়। পরিবারের তরফেই এ ব্যাপারে যোগাযোগ করা হয় চাইল্ড লাইনের সঙ্গে। সোমবার গোপন সূত্রে খবর পেয়ে শান্তিপুর থানায় এসে কথা বলেন নদিয়া চাইল্ড লাইনের কর্মীরা। এর পর নদিয়া চাইল্ড লাইনের কর্মীরা ও শান্তিপুর থানার পুলিশ শান্তিপুর থানা এলাকার ১৭ নম্বর ওয়ার্ডে গিয়ে ওই পরিবারের সাথে কথা বলেন। তল্লাশি চালিয়ে উদ্ধার করা হয় ওই ২ নাবালিকা-সহ ১ নাবালককে। অপ্রাপ্তবয়স্ক ওই কিশোরকে পরিবারের হাতে তুলে দেওয়া হলেও ২ নাবালিকাকে থানা থেকে জিডি করিয়ে শান্তিপুর থানার পুলিশ চাইল্ড লাইনকে হস্তান্তর করে দেয়। চাইল্ড লাইনের কর্মী সলেমান শেখ বলেন, আপাতত ওই ২ নাবালিকাকে চাইল্ড ওয়েলফেয়ার কমিটির মৌখিক নির্দেশে কৃষ্ণনগরের নগেন্দ্র নগর হোমে রাখার ব্যবস্থা করা হয়েছে।