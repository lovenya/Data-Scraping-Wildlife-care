বিহারের অপহৃত ইঞ্জিনিয়ারকে উদ্ধার করা হল মালদহের মানিকচকে। অপহরণের ঘটনায় মানিকচকের এক তৃণমূল নেতা-সহ তিনজনকে আটক করেছে পুলিশ। সোমবার বিকেলে বিহার ও মালদহের পুলিশ যৌথ অভিযান চালিয়ে উদ্ধার করে সাগর নারায়ণ নামে ওই ইঞ্জিনিয়ারকে। এ ছাড়া কর্তব্যে গাফিলতির অভিযোগে ক্লোজ করা হয়েছে মানিকচক থানার ওসি পরিমল সাহাকে। মালদহের পুলিশ সুপার অর্ণব ঘোষ বলেন, ‘‘জিজ্ঞাসাবাদের জন্য তিনজনকে আটক করা হয়েছে। ঘটনার সমস্ত দিকই খতিয়ে দেখা হচ্ছে।’’ পুলিশ জানিয়েছে, পটনার খুগরিয়ার বাসিন্দা অপহৃত ওই ইঞ্জিনিয়ার বিহারের বাঁকা জেলার এক বেসরকারি সংস্থায় কর্মরত। শনিবার তিনি বাঁকা থেকেই নিখোঁজ হয়ে যান। ওই দিন সন্ধেতেই মুক্তিপণ চেয়ে পরিবারের লোকেদের ফোন করা হয়। পরে পরিবারের লোকেরা মোবাইল ফোন নম্বর দিয়ে থানাতে অপহরণের অভিযোগ দায়ের করেন। মোবাইল ফোনের সূত্র ধরে ঘটনার তদন্তে নামে বিহার পুলিশ। এরপরই তারা যোগাযোগ করে মালদহ পুলিশের সঙ্গে। রবিবার রাতে মানিকচক থানায় আসে বিহারের বিশাল পুলিশ বাহিনী। জেলা পুলিশের সঙ্গে নিয়ে এ দিন বিকেলে মানিকচকের মিরদাঁদপুর এলাকা থেকে উদ্ধার করা হয় ইঞ্জিনিয়ারকে। পুলিশ সূত্রে জানা গিয়েছে, মানিকচকের মিরদাঁদপুর থেকে প্রচুর শ্রমিক ওই ইঞ্জিনিয়ারের সংস্থায় কাজ করতেন। মাস তিনেক ধরে ওই শ্রমিকেরা কোনও বেতন পাচ্ছিলেন বলে অভিযোগ। ফলে লক্ষাধিক টাকা পাওনা ছিল শ্রমিকদের। সেই টাকা আদায়ের জন্য ইঞ্জিনিয়ারকে অপহরণ করা হয়েছে বলে অনুমান পুলিশের। এই ঘটনার তদন্তে নেমে পুলিশ মিরদাঁদপুর গ্রামপঞ্চায়েতের তৃণমূলের গ্রাম পঞ্চায়েত সদস্য সেতারা বিবির স্বামী রবিউল শেখ-সহ তিন জনকে জিজ্ঞাসাবাদের জন্য আটক করেছে পুলিশ। তৃণমূলের পঞ্চায়েত সদস্য সেতারা বিবি বলেন, ‘‘পুলিশ আমার স্বামীকে থানায় নিয়ে গিয়েছে। আমরা পুলিশকে সব রকম সাহায্য করব।’’ অপহরণ-কাণ্ডে কর্তব্যে গাফিলতির অভিযোগ উঠেছে মানিকচক থানার ওসি পরিমল সাহার বিরুদ্ধেও। পুলিশ সূত্রে জানা গিয়েছে, মোবাইল ফোনের সূত্র ধরে তদন্তে নেমে বিহার পুলিশ জানতে পারে অপহরণকারীরা মানিকচকের বাসিন্দা। বিহার পুলিশ মানিকচক থানার পুলিশের সঙ্গে যোগাযোগও করলেও তবে মানিকচক থানার ওসি পরিমলবাবু বিষয়টি তেমন গুরুত্ব দেননি বলে পুলিশ সূত্রে খবর। যদিও ওসি পরিমলবাবুকে ক্লোজ করা নিয়ে স্পষ্ট করে কিছু বলতে চাননি অর্ণববাবু। তাঁর মন্তব্য, ‘‘এটি বিভাগীয় বিষয়।’’