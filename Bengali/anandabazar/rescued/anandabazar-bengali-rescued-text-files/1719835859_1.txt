হোম থেকে পালিয়ে যাওয়া পাঁচ বিচারাধীন আবাসিকদের মধ্যে দু’জনকে উদ্ধার করা হয়েছে বলে জানাল জেলা প্রশাসন। মঙ্গলবার কৃষ্ণনগরের ঘূর্ণির নতুনপাড়া এলাকায় একটি সরকারি অনুদানপ্রাপ্ত একটি হোমের তালা ভেঙে পালিয়ে যায় পাঁচ বিচারাধীন আবাসিক। তাদের মধ্যে চার জনের বয়স আঠারোর বছরের নীচে। এর মধ্যে এক নাবালককে তারই বাড়ির লোক ফিরিয়ে দিয়ে গিয়েছে। আর একজন বাংলাদেশি অনুপ্রবেশকারীকে বনগাঁ স্টেশনে সন্দেহজনক ভাবে ঘুরতে দেখে রেলপুলিশ তাঁকে জিজ্ঞাসাবাদ করতেই প্রকৃত ঘটনা জানাজানি হয়ে পড়ে। কৃষ্ণনগর সদর মহকুমা শাসক মৈত্রেয়া গঙ্গোপাধ্যায় বলেন, ‘‘বাকিদের সন্ধান পাওয়া যায়নি। তাদের খোঁজে তল্লাশি চলছে।’’