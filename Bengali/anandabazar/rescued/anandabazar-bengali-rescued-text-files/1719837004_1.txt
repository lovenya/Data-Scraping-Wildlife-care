বৌভাতের অনুষ্ঠান থেকে উদ্ধার করা হল নাবালিকা বধূকে। তাকে কৃষ্ণনগরের হোমে পাঠানো হয়েছে বলে জেলা প্রশাসন সূত্রে জানা গিয়েছে। নদিয়ার ভীমপুর থানার বাসিন্দা ওই কিশোরীর বিয়ে দেওয়া হয়েছেল হাঁসখালির এক যুবকের সঙ্গে। বিয়ের দিন প্রশাসনিক কর্তারা জানতে পারেননি। বুধবার রাতে ছিল বৌভাতের অনুষ্ঠান। ওই দিন রাতে চাইল্ড লাইনের কর্মীরা নাবালিকা বিয়ের খবর পেয়ে ব্লক প্রশাসনের কর্মীদের সঙ্গে নিয়ে তাকে উদ্ধার করেন। চাইল্ড লাইন সূত্রের খবর, প্রথমে তাঁরা নববধূর দেখা পাননি। তাকে অনুষ্ঠান বাড়ি থেকে সরিয়ে দেওয়া হয়। চাইল্ড লাইনের এক কর্মীর কথায়,“অনেক মানুষ আমন্ত্রিত ছিলেন। আমরা যাওয়ার পর প্রথমে কেউ কোনও কথাই শুনতে চাইছিলেন না। কোনও গুরুত্বই দিতে চাইছিলেন না। কিন্তু পরে বিপদ বুঝে নববধূকে অনুষ্ঠান বাড়ি থেকে সরিয়ে দেওয়া হয়। তখন জেলার পুলিশ ও প্রশাসনের সঙ্গে যোগাযোগ করা হয়।’’ ঘটনাস্থলে হাঁসখালি থানার বিশাল পুলিশ বাহিনী হাজির হয়। প্রায় ঘণ্টা দু’য়েকের টানাপড়েনের পর মাঝ রাতে নাবালিকা নববধূকে প্রশাসনের হাতে তুলে দেওয়া হয়। জেলার শিশু নিরাপত্তা আধিকারিক অনিন্দ্য দাস বলেন,‘‘আগামী দিনে যাতে কোনও নাবালিকার বিয়ে না হতে পারে, তার জন্য প্রয়োজনীয় সমস্ত ধরনের পদক্ষেপ করা হচ্ছে।’’