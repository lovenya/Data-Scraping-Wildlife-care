টাকার পাশাপাশি রাজ্যের শিল্পমন্ত্রী পার্থ চট্টোপাধ্যায়ের ‘ঘনিষ্ঠ’ অর্পিতা মুখোপাধ্যায়ের বাড়ি থেকে উদ্ধার হল ৫০ লক্ষ টাকার সোনা। এমনটাই জানা গিয়েছে ইডি সূত্রে। অর্পিতার বাড়ি থেকে উদ্ধার হওয়া টাকার পরিমাণ ইতিমধ্যেই বেড়ে দাঁড়িয়েছে ২১ কোটি। ইডি আধিকারিকরা আরও দাবি করেছেন, জিজ্ঞাসাবাদে সহযোগিতা করছেন না ‘পার্থ-ঘনিষ্ঠ’ অর্পিতা। ইডি সূত্রে আগেই জানা গিয়েছিল, বেলঘরিয়ার রথতলা এলাকায় একটি অভিজাত আবাসনে দু’টি ফ্ল্যাটও রয়েছে অর্পিতার। সেখানকার আবাসিকদের দাবি, কয়েক মাস আগেও ওই ফ্ল্যাটে নিয়মিত দেখা যেত অর্পিতাকে। তাঁরা আরও দাবি করেছেন, এই আবাসনে লালবাতির গাড়ি চড়ে মাঝেমধ্যে কেউ কেউ আসতেন। কিন্তু তাঁরা অর্পিতার কাছেই আসতেন কি না, তা এখনও স্পষ্ট নয়। তাঁরা জানিয়েছেন, ওই আবাসনে কে আসছে-যাচ্ছে, তা রেজিস্টারে লেখা থাকে। তা দেখলেই বিষয়টি পরিষ্কার হবে। পাশাপাশি, ইডি সূত্রে খবর হাওড়ার দেওয়ানপাড়াতেও একটি বাড়ি রয়েছে অর্পিতার। সেই বাড়িতে অর্পিতার মা এবং অন্য আত্মীয়েরা থাকেন। তদন্তকারীদের নজরে রয়েছে অর্পিতার আয়ের উত্স। ইডি সূত্রে জানা গিয়েছে, অর্পিতার দাবি তিনি অভিনেতা। তবে প্রশ্ন উঠছে, অভিনয় করে কত টাকা আয় করেন অর্পিতা? ইডি সূত্রে খবর, ‘পার্থ-ঘনিষ্ঠ’ অর্পিতার আয়ের উত্স জানতে তাঁর আয়কর সংক্রান্ত নথি খতিয়ে দেখা হচ্ছে। শুক্রবার রাতভর অর্পিতার ডায়মন্ড সিটি সাউথের ফ্ল্যাটে চলে টাকা গোনার কাজ। নিয়ে আসা হয় নোট গোনার ৪টি যন্ত্র। তবে অর্পিতার কাছে সব প্রশ্নের উত্তর মিললেও, টাকার উৎস সম্পর্কে প্রশ্ন করলে কোনও উত্তর পাওয়া যাচ্ছে না বলেও ইডি সূত্রে খবর। প্রসঙ্গত, ২৪ ঘণ্টা পার হলেও পার্থের বাড়ি থেকে বেরোননি ইডির আধিকারিকরা। তাঁর বাড়ির নীচে ক্রমশই বেড়েছে কেন্দ্রীয় বাহিনী এবং পুলিশের আনাগোনা। কড়া নজরদারি রাখছেন ইডির আধিকারিকেরাও।