স্টেশনের প্লাটফর্ম থেকে জামা কাপড়ের ব্যাগ সহ তিন বছরের এক শিশুকে উদ্ধার করল পুলিশ। বুধবার সকালে ঘটনাটি ঘটেছে চুঁচুড়া স্টেশনে। রেল পুলিশ সূত্রে জানা গিয়েছে, এদিন সকালে চুঁচুড়া স্টেশনের ডাউন ১ নম্বর প্ল্যাটফর্মে শিশুটিকে এদিক ওদিক ঘুরতে দেখেন নিত্যযাত্রীরা। তার সঙ্গে একটা ব্যাগ ছিল। তাতে বেশ কিছু জামা প্যান্ট ও একটি বিস্কুটের প্যাকেট ছিল। নিত্যযাত্রীরা স্থানীয় দোকানদারদের ঘটনাটা জানালে তাঁরা রেল পুলিশকে খবর দেন। ব্যান্ডেল জিআরপি থানা থেকে পুলিশ গিয়ে শিশুটিকে উদ্ধার করে নিয়ে যায়। পুলিশ জানিয়েছে, নানা ভাবে শিশুটিকে প্রশ্ন করলে শুধু বার বার দু’টি কথাই বলছে, ‘বিক্রম ও ধানবাদ’। ব্যান্ডেল জিআরপি-র ওসি সুরেশ ভৌমিক বলেন, ‘‘সকালে বাচ্চাটিকে স্টেশনে ঘোরাধুরি করতে দেখে স্থানীয় ব্যবসায়ীরা আমাদের জানান। পরিচয় না জানা পর্যন্ত শিশুটিকে চাইল্ড কেয়ারের কাছেই রাখা হবে।’’ তবে শিশুটিকে উদ্ধারের পর থেকেই তারে মায়ের মতো আগলে রেখেছেন ব্যান্ডেল জিআরপি থানার মহিলা কনস্টেবল মমতা পাল। এ দিন থানায় গিয়ে দেখা গেল সারা থানায় ঘুরে ঘুরে খেলছে শিশুটি। এতটুকু শিশুটিকে কে বা কারা ছেড়ে দিয়ে গেল তা নিয়েই ধন্দে পড়েছে ব্যান্ডেল জিআরপি। শিশুটিও মমতাদেবীকে ছেড়ে কারও কাছে যেতে চাইছে না। তার খাওয়া দাওয়া থেকে নানা রকম বায়না, সবই সামালাচ্ছিলেন তিনি। মমতাদেবী বলেন, ‘‘আমার নিজের বাচ্চার কথা মাথায় রেখেই সকাল থেকে ওকে আগলে রেখেছি। কিন্তু কোথা থেকে ও এখানে এল তা বুঝতে পারছি না। এতটুকু একটা বাচ্চাকে ফেলে যারা চলে যায়, তারা কেমন মা–বাবা!’’ তবে এ দিনই শিশুটিকে চাইল্ড কেয়ার সংস্থার হাতে তুলে দেওয়া হয়েছে। শিশুটির মুখে ধানবাদের নাম শুনে পুলিশের অনুমান, সে স্থানীয় কোনও ইটভাটায় কাজ করতে আসা শ্রমিকের সন্তান হতে পারে।