ট্রাকের মধ্যেই রয়েছে তিনতলা খাট। যেখানে শুয়ে শুয়েই দূর-দূরান্ত পর্যন্ত চলে যাওয়া যায়। প্রয়োজনে রাস্তার ধারে গাড়ি থামিয়ে, নেমে কয়েক পাক হেঁটে, ঘুরে, প্রয়োজনীয় কাজ সেরে, আবার চলা শুরু। ভাবছেন তো কাদের কথা বলা হচ্ছে? নিজের তিন পোষ্যকে সঙ্গে নিয়েই দেশের বিভিন্ন প্রান্তে ঘুরে বেড়ান এক ব্যক্তি। যাতে তাদের কোনও অসুবিধা না হয়, তাই এমন বিলাসবহুল ব্যবস্থা রয়েছে সেই ট্রাকে। সম্প্রতি তেমনই একটি ভিডিয়ো ছড়িয়ে পড়েছে সমাজমাধ্যমে। রাস্তা থেকে কুড়িয়ে পাওয়া তিন পোষ্যকে নিয়েই তাঁর জগৎ। ‘হোয়াইট’, ‘লিলি’ এবং ‘ফাকবো’— এই তিন জনকে নিয়েই দীর্ঘ পথ অতিক্রম করেন ওই ব্যক্তি। সঙ্গে থাকে তাদের যাবতীয় জিনিসপত্র। তাদের জন্য ট্রাকের মধ্যেই রয়েছে আলাদা বিছানার ব্যবস্থা। রাস্তায় একটানা চলতে চলতে হঠাৎ যদি প্রয়োজন হয় কোথাও থেমে একটু জিরিয়ে নেওয়ার, সেই ব্যবস্থাও আছে। ভিডিয়োতে দেখা যাচ্ছে, রাস্তার ধারে দাঁড়িয়ে থাকা ওই ট্রাকটির দরজা খুলতেই ভিতর থেকে বেরিয়ে আসছে তিনটি পোষ্য। নিজেদের মতো করে ঘুরে বেড়াচ্ছে তারা। কিছু ক্ষণ পর, আবার মালিকের নির্দেশ মতো ফিরে এসেই গাড়িতে উঠে পড়ছে। সোজা নিজেদের বিছানায় গিয়ে শুয়েও পড়ছে। এই ভিডিয়ো ভাইরাল হতেই নানা দিক থেকে এসেছে মন্তব্য। পোষ্যকে বাড়িতে আটকে না রেখে, সঙ্গে করে নিয়ে ঘোরার এই মানসিকতার জন্য অনেকেই তাঁকে বাহবা দিয়েছেন।