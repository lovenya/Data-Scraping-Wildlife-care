ঠা ঠা রোদে দুর্ঘটনায় জখম অবস্থায় রাস্তায় পড়ে ছিলেন এক যুবক। তাঁকে উদ্ধার করে চিকিৎসার জন্য হাসপাতালে পাঠালেন কৃষি বিপণন মন্ত্রী তপন দাশগুপ্ত। শনিবার দুপুরে মগরার অসম লিঙ্ক রোডের বোরো পাড়ার কাছে গাড়ির ধাক্কায় জখম পড়ে থাকা ওই যুবকের নাম দিব্যেন্দু চন্দ। তাঁকে চুঁচুড়া ইমামবাড়া হাসপাতালে পাঠানো হয়েছে। পুলিশ সূত্রে খবর, চুঁচুড়ার পেয়ারাবাগান এলাকার ওই যুবকের সম্প্রতি পিতৃবিয়োগ হয়। বাবার শ্রাদ্ধানুষ্ঠানের নিমন্ত্রণ করতে এ দিন মোটরবাইকে তিনি কুন্তীঘাটে আত্মীয়ের বাড়ি যাচ্ছিলেন। পথে দুর্ঘটনা। দুপুরে রাস্তায় লোক তেমন ছিল না। সপ্তগ্রামের বিধায়ক তথা কৃষি বিপণন মন্ত্রী তপনবাবু এবং বাঁশবেড়িয়া শহর তৃণমূলের সহ-সভাপতি দেবরাজ পাল ওই রাস্তা ধরে বলাগড় থেকে চুঁচুড়ায় ফিরছিলেন। দিব্যেন্দুকে পড়ে থাকতে দেখে মন্ত্রী গাড়ি থামান। অ্যাম্বুল্যান্স ডেকে তাঁকে হাসপাতালে পাঠান। তপনবাবু বলেন, ‘‘দুর্ঘটনায় আহত অসহায় যুবকটিকে উদ্ধার করতে তখনও কেউ এগিয়ে আসেননি। দেখে খারাপ লাগছিল। তাই আমরাই হাসপাতালে নিয়ে যেতে ব্যবস্থা করি।’’