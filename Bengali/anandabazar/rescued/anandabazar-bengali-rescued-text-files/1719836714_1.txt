দুর্গাপুর ব্যারেজের কাছে দামোদরে স্নান করতে নেমে তলিয়ে গেল আট কিশোর। এদের মধ্যে চার জনের মৃত্যু হয়েছে। বাকি চারজনের চিকিৎসা চলছে দুর্গাপুর মহকুমা হাসপাতালে। সোমবার দুপুর ১২টা নাগাদ দুর্ঘটনাটি ঘটে। পুলিশ জানিয়েছে, মৃত একজনের পরিচয় জানা গিয়েছে। দুর্গাপুরের কোকওভেন থানার অন্তর্গত করঙ্গপাড়া এলাকার বাসিন্দা ওই কিশোরের বয়স ১৩, নাম অভিরাজ। বাকি তিনজন বড়জোড়ার বাসিন্দা। তবে তাদের পরিচয় জানা যায়নি। সোমবার হোলির সকালে করঙ্গপাড়ার বাসিন্দা ওই সাত কিশোর স্নান করতে নামে দুর্গাপুর ব্যারেজের কাছে। প্রায় একই সময়ে নদীর অন্য পাড়ে বাঁকুড়ার বড়জোড়া থেকে স্নান করতে নামে আরও তিন কিশোর। সাতজনের দলের এক সদস্য চিন্টু সাউ জানিয়েছে, বাঁকুড়ার দিক থেকে আসা ওই তিন জনের দলটিকে ডুবতে দেখে তাদের বাঁচাতে যায় অভিরাজ। কিন্তু বাঁচাতে গিয়ে সে নিজেও ডুবে যায়। পুলিশ জানিয়েছে, অভিরাজের সঙ্গে স্নান করতে নামা আরও চারজনও সম্ভবত ওই ঘটনায় অভিঘাতে জলে তলিয়ে যায়। পরে তাদের নদীর পাড় থেকে অচেতন অবস্থায় উদ্ধার করে পুলিশ। তাদের চিকিৎসার জন্য নিয়ে যাওয়া হয়েছে দুর্গাপুর মহকুমা হাসপাতালে। পুলিশ বাকি তিন মৃত কিশোরের পরিবারের খোঁজ করছে।