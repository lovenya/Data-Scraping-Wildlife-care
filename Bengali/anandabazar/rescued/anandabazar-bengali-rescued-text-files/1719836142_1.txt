নাম ভাঁড়িয়ে গাড়ি ভাড়া নিত ওরা। চালকের সঙ্গে ‘অতি’ ভাল ব্যবহার করা হতো। আর সেটাই হতো কাল। ঘুমের ওষুধ মেশানো খাবার খাইয়ে চালককে ফেলে গাড়ি নিয়ে চম্পট দিত ওরা। ‘কাটাই’ গ্যারাজে গিয়ে গাড়ির রং পাল্টে ভুয়ো নম্বর প্লেট, কাগজপত্র তৈরি করা হতো। রমরমিয়ে চলছিল ব্যবসা। বাধ সাধল একটি গাড়ির ইঞ্জিন নম্বর। কারণ, গাড়ির রং, নম্বর প্লেট পাল্টালেও থেকে যায় আসল ইঞ্জিন নম্বর। তারই সূত্র ধরে দুই ২৪ পরগনা, নদিয়া, ব্যারাকপুর কমিশনারেট-সহ আন্তঃরাজ্য গাড়ি পাচারের এক চক্রের ১৩ জনকে ধরে ফেলল পুলিশ। উদ্ধার হয়েছে ৫টি গাড়ি। যার মধ্যে ট্রাক, ম্যাটাডর থেকে শুরু করে ছোট গাড়িও রয়েছে। ‘সিল’ করা হয়েছে কয়েকটি ‘কাটাই’ গ্যারেজ। বাজেয়াপ্ত হয়েছে ভুয়ো নথি, যা দেখে কার্যত অবাক পুলিশকর্তারাও। বৃহস্পতিবার উত্তর ২৪ পরগনার পুলিশ সুপার ভাস্কর মুখোপাধ্যায় বলেন, ‘‘চক্রের সদস্যরা সেজে ভাড়া গাড়ির চালকের সঙ্গে এমন ব্যবহার করে খাবার খাওয়াত যে, সন্দেহ হতোই না। ধৃতদের জেরা করে চক্রের অন্যদের খোঁজ চলছে।’’ পুলিশ জানিয়েছে, বাংলাদেশের বাসিন্দা শেখ রাজীব চৌধুরী এ দেশে জামাই নামেই পরিচিত ছিল। রাজীব কিছুদিন বনগাঁ সীমান্তে, তার পরে বিশরপাড়ায় থেকে বর্তমানে দক্ষিণ ২৪ পরগনার জয়নগর থানার বিলপাড়া থেকে গাড়ি চুরির চক্রটি চালাত। মাস দুয়েক আগে নাম ভাঁড়িয়ে বারাসতের হাসপাতাল মোড় থেকে একটি ম্যাটাডর ভাড়া নেয় রাজীব। বারাসত থানায় গাড়ি চুরির অভিযোগ দায়ের করেন মালিক। চালক জানান, প্রসেন দে নামে এক ব্যাক্তি ম্যাটাডরটি ভাড়া নিয়েছিলন। পুলিশকে ওই চালক জানান, তিলজলায় পৌঁছে ওই ব্যক্তি তাঁকে একটি এগরোল খেতে দেন। এর পরেই তিনি ঘুমিয়ে পড়েন। ঘুম ভাঙলে দেখেন, রাস্তার পাশে পড়ে রয়েছেন। আর ম্যাটাডর-সহ ওই ব্যাক্তি উধাও। সেখান থেকেই বারাসত ফিরে মালিককে সব জানান চালক। উত্তর ২৪ পরগনার অতিরিক্ত পুলিশ সুপার অভিজিৎ বন্দ্যোপাধ্যায় জানান, বারাসত থানার পুলিশ তিলজলায় তল্লাশি চালায়। চালকের খোয়া যাওয়া মোবাইলের টাওয়ার ও বিভিন্ন গ্যারেজে তল্লাশিতে জানা যায়, গাড়িটি চলছে দক্ষিণ ২৪ পরগনার ফ্রেজারগঞ্জে। ম্যাটাডরটির রং পাল্টে ডালা কেটে দেওয়া হলেও ইঞ্জিন নম্বরটি একই রয়েছে। এর পরেই গাড়িটি ধরা পড়ে। চালককে জেরা করে জয়নগর থানার পূর্ব রূপনগরের একটি কাটাই গ্যারেজে হানা দিয়ে আমজাদ ও সিদ্দিকি নামে দু’জনকে ধরে পুলিশ। সেখানেই গাড়ির ভোল বদল হতো। কুলতলির আর একটি কাটাই গ্যারেজও ‘সিল’ করা হয়। ধৃতদের জেরায় জানা যায় চোরাই গাড়ি কিনত দীপঙ্কর হালদার নামে এক ব্যক্তি। কাটাই গ্যারেজে ভোল বদলে ভুয়ো নম্বর প্লেট ও নথি বানিয়ে গাড়িগুলি চালাত সে। ফ্রেজারগঞ্জ থেকে দীপঙ্করকে গ্রেফতারের পরে চক্রের মূল পান্ডা রাজীবকে ধরে বারাসত থানার পুলিশ। চক্রের আরও কয়েক জনের খোঁজ চলছে।