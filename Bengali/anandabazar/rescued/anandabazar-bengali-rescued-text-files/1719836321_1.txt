চলতে শুরু করে দিয়েছে দিল্লিগামী পূর্বা এক্সপ্রেস। সেই অবস্থাতেই শিশু কোলে নিয়ে এক মহিলা অসংরক্ষিত কামরায় ওঠার চেষ্টা করছিলেন। তাড়াহুড়ো করে ট্রেনে উঠতে গিয়ে পা ফস্কে কামরা ও প্ল্যাটফর্মের মাঝখানে ফাঁকা অংশে পড়ে যান তিনি। ডেপুটি স্টেশনমাস্টার এবং গার্ডের তৎপরতায় ভয়াবহ পরিণতি থেকে রক্ষা পান ওই মহিলা এবং তাঁর সন্তান। হাওড়া স্টেশনে ঘটনাটি ঘটে সোমবার সকাল ৮টা ৬ মিনিট নাগাদ। ডেপুটি স্টেশনমাস্টার বিজয় পাসোয়ান পুরো ঘটনাটি দেখতে পেয়ে ওয়াকিটকিতে গার্ডকে সব জানান। গার্ড জানান ট্রেনচালককে। এক মিনিটেরও কম সময়ে ট্রেনটিকে থামিয়ে দেন চালক। রেলরক্ষী বাহিনী ওই মহিলা এবং তাঁর সন্তানকে উদ্ধার করে। আঘাত গুরুতর নয়। প্ল্যাটফর্মে প্রাথমিক চিকিৎসা করে তাঁদের তুলে দেওয়া হয় এস-৩ কামরায়। মহিলার পরিচয় জানা যায়নি। রেলের খবর, পূর্বার মতো কিছু এক্সপ্রেস ছাড়ার সময় ডেপুটি স্টেশনমাস্টার পদমর্যাদার এক জন আধিকারিক ওয়াকিটকি নিয়ে প্ল্যাটফর্মে থাকেন। এ দিনের ঘটনাটি ডেপুটি স্টেশনমাস্টারের নজরে আসায় তিনি সঙ্গে সঙ্গে ট্রেনের গার্ডকে তা জানান। ট্রেনের গতিও কম ছিল। পূর্ব রেলের মুখ্য জনসংযোগ আধিকারিক রবি মহাপাত্র বলেন, “রেলকর্মীরা সজাগ থাকায় দুর্ঘটনা এড়ানো গিয়েছে।”