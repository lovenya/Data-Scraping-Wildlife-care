মায়ের পিছন পিছন বাড়ি থেকে বেরিয়ে হারিয়ে যাওয়া দুই শিশুকন্যাকে উদ্ধার করল ঢোলাহাট থানার পুলিশ। বাবা-মায়ের পরিচয় না বলতে পারায় তাদের ডায়মন্ড হারবার চাইল্ড লাইনের হাতে তুলে দেওয়া হয়েছে। তবে রাতের দিকে বাচ্চা দু’টির বাড়ির হদিস মিলেছে বলে জানিয়েছে পুলিশের একটি সূত্র। থানায় ডাকা হয়েছে পরিবারের লোকজনকে। কিন্তু কী ভাবে থানায় পৌঁছল বাচ্চা দু’টি? পুলিশ এবং স্থানীয় সূত্রে জানা গিয়েছে, শুক্রবার ঢোলাহাট থানা এলাকার নারায়ণগঞ্জ বাজারে সন্ধে ৭টা নাগাদ কান্নাকাটি করছিল দুই বোন, চার বছরের সুলতানা এবং আড়াই বছরের সুদিনা। নাম বলতে পারলেও ঠিকানা জানাতে পারেনি কেউই। দু’জনকে নিয়ে যাওয়া হয় শ্রীনারায়ণপুর-পূর্ণচন্দ্রপুর তৃণমূল অঞ্চল অফিসে। অঞ্চল সভাপতি মহেশ্বর নাইয়া বলেন, ‘‘ওদের বাবার নাম মইনুদ্দিন বলেছে বাচ্চাগুলো। তবে বলেছে, মা কোনও এক আত্মীয়ের বাড়িতে যাচ্ছিলেন দুই বোনকে রেখে।’’ তিনি জানান, বাচ্চা দু’টি জানিয়েছে, তাদের মা বাড়ি থেকে বেরোতে বারণ করেছিলেন। কিন্তু সে কথা না শুনে মায়ের পিছনে পিছনে বেরিয়ে তারা পথ ভুলে যায়।