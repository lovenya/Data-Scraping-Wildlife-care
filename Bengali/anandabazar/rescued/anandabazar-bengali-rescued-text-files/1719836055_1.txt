স্থানীয় বাসিন্দাদের সহায়তায় নিখোঁজ কিশোরীকে উদ্ধার করে তার বাবা-মায়ের তুলে দিল পুলিশ। ঘটনাটি ঘটেছে হুগলিঘাট স্টেশনে। পুলিশ ও স্থানীয় সূত্রে জানা গিয়েছে, মুর্শিদাবাদের বহরমপুরের পলসার বাসিন্দা বছর সতেরোর ওই কিশোরী গত ২৮ মার্চ বাড়ি থেকে নিখোঁজ হয়। এরপর সে ট্রেনে চেপে ব্যান্ডেল স্টেশনে এসে নামে। সেখান থেকে চলে আসে হুগলিঘাট স্টেশনে। সোমবার রাতে স্টেশন চত্বরে তাকে উদ্দেশ্যহীন ভাবে ঘোরাঘুরি করতে দেখে লোকজনের সন্দেহ হয়। তাকে জিজ্ঞাসাবাদ করলে জানা যায় সে বহরমপুরে থাকে। এরপর উদ্ধারকারীরা তাকে চুঁচুড়ার কারবালা মোড়ের এক স্বেচ্ছাসেবী সংস্থায় নিয়ে যায়। সেখানে রাতে তার খাওয়া দাওয়ার ব্যবস্থা করা হয়। স্থানীয় বাসিন্দা মাম্পি মাঝির বাড়িতে রাতে কিশোরীকে রাখা হয়। মঙ্গলবার সকালে তাকে ওই স্বেচ্ছাসেবী সংস্থার দফতরে নিয়ে যাওয়া হয়। তার কাছ থেকে সমস্ত পরিচয় জানার পরে দুপুরে চুঁচুড়া থানার পুলিশের হাতে তুলে দেওয়া হয়। পুলিশ কিশোরীর বাড়ির লোকেদের খবর দিলে তাঁরা চুঁচুড়ায় এসে মেয়েকে ফিরিয়ে নিয়ে যান। নিখোঁজ কিশোরীর বাবা বলেন, ‘‘প্রতি বছর গরমের সময় মেয়ের মাথায় গোলমাল দেখা দেয়। তখন একটু চোখের আড়াল হলেই বাড়ি থেকে বেরিয়ে পড়ে সে। এর আগেও সে তিন তিনবার চলে গিয়েছিল।’’ ওই স্বেচ্ছাসেবী সংস্থার তরফে ইন্দ্রজিৎ দত্ত জানান, সোমবার রাতে হুগলি ঘাট স্টেশন চত্বরের কয়েকজন বাসিন্দা কিশোরীকে আমাদের কাছে দিয়ে যান। পুলিশের মাধ্যমে কিশোরীকে তার বাবা মায়ের হাতে তুলে দেওয়া হয়েছে।’’