ইন্দোনেশিয়ায় হওয়া ভূমিকম্পের ফলে ধ্বংসস্তূপে চাপা পড়ে মৃত্যু হয়েছে মায়ের। বুধবার সেই  মৃতদেহ উদ্ধার করা হয়। এর কয়েক ঘণ্টা পরেই দু’দিন ধরে ধ্বংসস্তূপের নীচে আটকে থাকার জীবন্ত শিশুকে  উদ্ধার করলেন উদ্ধারকর্মীরা। ঠাকুমার মৃতদেহের পাশ থেকে ওই ছ’বছর বয়সি বালককে উদ্ধার করা হয়। কোনও রকম খাবার বা জল ছাড়াই ওই শিশু দু’দিন ধরে একটি ভাঙা বাড়ির নীচে চাপা ছিল বলে উদ্ধারকর্মীরা জানিয়েছেন। উদ্ধার হওয়া ওই শিশুর নাম আজকা। বুধবার সন্ধ্যায় জাভা শহরের সিয়াঞ্জুরে এই আজকাকে উদ্ধার করেন উদ্ধারকর্মীরা। ওই শিশুটিকে উদ্ধারের একটি ভিডিয়ো ইতিমধ্যেই ছড়িয়ে পড়েছে। ভিডিওতে দেখা গেছে উদ্ধারকর্মীরা সিয়াঞ্জুরেকের সবচেয়ে ক্ষতিগ্রস্ত জেলা কুজেনাং-এর একটি ভেঙে পড়া বাড়ি থেকে আজকা নামে ওই বালকটিকে উদ্ধার করছে। আজকাকে উদ্ধারের পর স্বেচ্ছাসেবী সংগঠনের কর্মী এবং উদ্ধারকারীরা কান্নায় ভেঙে পড়েন। ২৮ বছর বয়সি স্থানীয় স্বেচ্ছাসেবী জেকসেন বৃহস্পতিবার বলেন, “আজকার মায়ের মৃতদেহ কয়েক ঘণ্টা আগেই উদ্ধার করা হয়। আমরা যখন বুঝতে পারি যে আজকা বেঁচে আছে তখন আমরা সবাই কান্নায় ভেঙে পড়ি। আমরা আশা করিনি যে ও বেঁচে গিয়েছে। সে এক অলৌকিক অনুভূতি।’’ দেওয়ালের নীচে থাকা ফাঁকে আটকে থাকার জন্য আজকা প্রাণে রক্ষা পায় বলেও ওই স্বেচ্ছাসেবী জানান। প্রসঙ্গত, সোমবার দুপুরে ইন্দোনেশিয়ায় হওয়া ভূমিকম্পের ফলে বেড়েই চলেছে মৃতের সংখ্যা। সে দেশের স্থানীয় সংবাদমাধ্যমের প্রতিবেদন অনুযায়ী, ভূমিকম্পের কবলে পড়ে এখনও পর্যন্ত মোট ২৭১ জন মারা গিয়েছেন। নিখোঁজ রয়েছেন শতাধিক। ধ্বংসস্তূপের নীচে এখনও আটকে বহু প্রাণ। প্রশাসনের তরফে মোট ছ’হাজার উদ্ধারকর্মীকে উদ্ধারকার্যে লাগানো হয়েছে।