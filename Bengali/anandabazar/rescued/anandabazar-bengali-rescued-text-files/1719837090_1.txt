সমুদ্রে মাছ ধরার মরসুম শুরু হয়েছে। এক সপ্তাহ কাটতে না কাটতেই দুর্ঘটনার মুখে পড়ল একটি মাছ ধরার ট্রলার। বুধবার দুপুরে সুন্দরবনের কেঁদো দ্বীপের কাছে বঙ্গোপসাগরে ট্রলারটি ডুবে যায়। তবে, ট্রলারের ১৮ জন মৎস্যজীবীকেই উদ্ধার করা হয়েছে। মৎস্যজীবীদের সংগঠন সূত্রের খবর, ১৫ জুন কাকদ্বীপ মৎস্যবন্দর থেকে ‘এফবি রাজ নারায়ণ’ নামে ওই ট্রলারটি সমুদ্রে পাড়ি দেয়। বুধবার ফেরার পথে সমুদ্রের উত্তাল ঢেউয়ের দাপটে ট্রলারের পাইপ ফেটে জল ঢুকতে থাকে। মৎস্যজীবীদের চিৎকারে কিছুটা দূরে থাকা ‘এফবি সপ্তর্ষি’ নামে অন্য একটি ট্রলার ১৮ জন মৎস্যজীবীকে উদ্ধার করে। কাকদ্বীপ মৎস্যজীবী ওয়েলফেয়ার অ্যাসোসিয়েশনের সম্পাদক বিজন মাইতি জানান, মৎস্যজীবীরা সকলেই সুস্থ আছেন। ডুবে যাওয়া ট্রলারটি উদ্ধার করার চেষ্টা চলছে। ট্রলারের মাঝি সুজন দাস বলেন, ‘‘ফেরার পথে আচমকা ইঞ্জিনের পাইপ ফেটে জল ঢুকতে থাকে। কোনও রকম প্রাণে বেঁচে ফিরে এসেছি আমরা।’’