হাওড়া স্টেশনের নিউ কমপ্লেক্স থেকে উদ্ধার করা হল ২৫টি ‘স্টার টরটয়েজ’ (তারা কচ্ছপ)। দক্ষিণ ভারতে থেকে সেগুলি পাচার করে আনা হয়েছিল বলে প্রাথমিক তদন্তে জানা গিয়েছে। ঘটনায় আটক করা হয়েছে এক ব্যক্তিকে। রেল সূত্রের খবর, প্রতিদিনের মতোই বুধবার রাতেও স্টেশনের প্ল্যাটফর্মে নজরদারি চালাচ্ছিলেন আরপিএফের অ্যান্টি ক্রাইম বিভাগের আধিকারিকরা। সেই সময় সন্দেহজনক ভাবে এক যাত্রীকে ব্যাগ নিয়ে ঘোরাঘুরি করতে দেখেন তাঁরা। ওই যাত্রীকে আটক করে তাঁর ব্যাগ তল্লাশির সময় দেখা যায় কচ্ছপগুলিকে। এর পর ওই যাত্রীকে আটক করে হাওড়া জিআরপির হাতে তুলে দেওয়া হয়। বাজেয়াপ্ত করা হয় কচ্ছপগুলো। হাওড়া জিআরপি থানার ওসি সিদ্ধার্থ রায় জানান, ইতিমধ্যেই ওই যাত্রীকে গ্রেফতার করা হয়েছে। জিজ্ঞাসাবাদ করে জানা গিয়েছে দক্ষিণ ভারত থেকে কচ্ছপগুলো নিয়ে আসা হয়েছিল। কোথায় সেগুলি পাচার করা হচ্ছিল, তা জানতে তদন্ত শুরু হয়েছে। কচ্ছপগুলকে বন দফতরের হাতে তুলে দেওয়া হয়েছে। বাগানের কৃত্রিম জলাশয়ের সৌন্দর্যায়নের জন্য এই প্রজাতির কচ্ছপের কদর করেছে বলে বন দফতর সূত্রের খবর।