যে যতই সাহসী হোক না কেন, হঠাৎ কোনও সাপ দেখলে চমকে ওঠাই স্বাভাবিক। আবার সেই সাপের আকার যদি পাঁচ ফুটের মতো হয় তবে তো কথাই নেই। এখানেই শেষ নয়, ধরুন সকালে আপনার বাহনটি বের করতে গিয়ে দেখলেন পিছনের সিটে নিদ্রা দিচ্ছে একটি অজগর, কী করবেন? এমনই এক ঘটনার সাক্ষী থাকলেন দিল্লির এক অটো চালক। সংবাদ সংস্থা পিটিআই জানিয়েছে, এটি নয়াদিল্লির তুঘলকাবাদের ঘটনা। বুধবার সকালে এক অটোচালক তাঁর অটো বের করতে এসে দেখেন, পিছনের সিটে সিএনজি সিলিন্ডারের কাছে কুণ্ডলী পাকিয়ে শুয়ে রয়েছে একটি সাপ। সাপ দেখেই তিনি আতঙ্কে চিৎকার শুরু করেন। অটোর কাছ থেকে সরে এসে একটি স্বেচ্ছাসেবী সংস্থায় ফোন করেন। ‘ওয়াইল্ডলাইফ এসওএস’ নামের এই সংস্থা সাপ ধরার কাজ করে। ফোন পেয়েই সংস্থার দুই কর্মী ঘটনাস্থলে পৌঁছন। তাঁরা প্রায় ঘণ্টাখানেকের চেষ্টায় সাপটিকে উদ্ধার করে ফেলেন। তবে তার আগে অটোর সিএনজি কিটটিকে সরাতে হয়, তবেই সাপটির নাগাল পাওয়া যায়। শেষ পর্যন্ত তাকে বের করে আনা সম্ভব হয়। আরও পড়ুন: এক পা নেই, ক্রাচে ভর দিয়েই চাষ করা কৃষককে কুর্নিশ নেটাগরিকদের আরও পড়ুন: স্কুল বন্ধ তো কী, বাইকে বোর্ড ঝুলিয়ে পাড়ায় পৌঁছে যাচ্ছেন রুদ্র স্যার স্বেচ্ছাসেবী সংস্থা ‘ওয়াইল্ডলাইফ এসওএস’-এর কর্ণধার কার্তিক সত্যনারায়ণ জানিয়েছেন, সাপ ধরা সব সময়ই একটি ঝুঁকির কাজ, তবে তাঁদের সংস্থার কর্মীরা এই কাজে যথেষ্ট প্রশিক্ষণপ্রাপ্ত। আর শহরাঞ্চলে সরীসৃপদের কোন কোন পরিস্থিতিতে পাওয়া যেতে পারে তার একটি বড় উদাহরণ এই ঘটনা।