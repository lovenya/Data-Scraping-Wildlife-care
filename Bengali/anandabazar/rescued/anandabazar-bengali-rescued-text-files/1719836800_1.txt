প্রবল বৃষ্টিতে আহিরিটোলায় পুরনো বাড়ির একাংশ ভেঙে পড়ে। ধ্বংসস্তূপের ভিতর থেকে মোট ১৭ জনকে উদ্ধার করা হয়েছে। যদিও হাসপাতালে নিয়ে গেলে এক শিশু ও তার ঠাকুমাকে মৃত বলে ঘোষণা করেন চিকিৎসকরা।

স্থানীয় বাসিন্দারা জানিয়েছেন, বুধবার সকাল সাড়ে ৬টা নাগাদ ৯ নম্বর আহিরিটোলা স্ট্রিটে দোতলা বাড়ির একাংশ ভেঙে পড়ে। বিকট শব্দ শুনে ছুটে আসেন স্থানীয়রা। তাঁরাই পুলিশে খবর দেন। সঙ্গে সঙ্গে ঘটনাস্থলে এসে উদ্ধারকাজ শুরু করে পুলিশ। আসে দমকল ও বিপর্যয় মোকাবিলা বাহিনী। ঘটনাস্থলে যান স্থানীয় বিধায়ক শশী পাঁজা, দমকল মন্ত্রী সুজিত বসু ও কলকাতার পুলিশ কমিশনার সৌমেন মিত্র। পুলিশ জানিয়েছে, প্রথমে বোঝা যাচ্ছিল না ভিতরে ক’জন আটকে রয়েছে। বেশ কিছুক্ষণের চেষ্টায় প্রথমে এক দম্পতিকে উদ্ধার করা হয়। পরে চাঙড় সরিয়ে আরও দু’জনকে বার করে আনা হয়। তখনও ধ্বংসস্তূপের মধ্যে কয়েক জন আটকে ছিলেন। আরও কয়েক ঘণ্টার চেষ্টায় এক শিশু-সহ আরও চার জনকে উদ্ধার করে পুলিশ। বাড়ির দেওয়াল ভেঙেও বেশ কয়েক জনকে বার করে আনা হয়। সবাইকে হাসপাতালে নিয়ে যাওয়া হয়। সেখানেই দু’জনকে মৃত বলে ঘোষণা করেন চিকিৎসকরা। পুরো বাড়িটিই বিপজ্জনক অবস্থায় রয়েছে বলে জানিয়েছে পুলিশ। কলকাতার পুর প্রশাসক ফিরহাদ হাকিম জানিয়েছেন, গোটা বাড়িটিকেই ভেঙে ফেলা হবে।