মাটি খুঁড়ে প্রায় দুশো কেজি বিস্ফোরক উদ্ধার করল সিআরপিএফ। শুধু বিস্ফোরকই নয় তার সঙ্গে মিলেছে বিস্ফোরণের মাত্রা বাড়ানোর জন্য ব্যবহৃত ১৬টি পাওয়ার বুস্টারও। আজ খুঁটির তারকি থানার কোচাঙ জঙ্গলে একটি গাছের তলা থেকে এই বিস্ফোরক উদ্ধার করা হয়েছে। জানা গিয়েছে, মাওবাদী বন্‌ধের জন্য সিআরপিএফের টহলদারি চলছিল। এ দিন সকালে খুটির কোচাঙ জঙ্গলে টহল দেওয়ার সময় স্থানীয় কয়েকজন গ্রামবাসী পুলিশকে জানায়, ওই এলাকায় কিছু দিন আগেই মাওবাদীদের অস্ত্র নিয়ে ঘোরাফেরা করতে দেখা গিয়েছে। জঙ্গলের কোন জায়গায় তাদের দেখা গিয়েছে তাও তারা দেখিয়ে দেয়। এর পর পুলিশ ওই এলাকায় তল্লাশি চালাতে গিয়ে একটি গাছের তলায় বিস্ফোরকের সন্ধান পায়। কিছুটা মাটি খুঁড়তেই পাওয়া যায় বিস্ফোরক। বিস্ফোরক আলাদা করে প্লাস্টিকে মোড়া ছিল বলে পুলিশ জানিয়েছে। এসডিপিও দীপক শর্মা জনিয়েছেন, বিস্ফোরক কতটা শক্তিশালী, তা পরীক্ষা করা হচ্ছে। এত বিস্ফোরক কেন পুঁতে রাখা হয়েছিল তাও ভাবাচ্ছে পুলিশকে।