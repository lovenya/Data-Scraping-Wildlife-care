শুকিয়ে যাওয়া পুকুর থেকে কঙ্কাল উদ্ধার হওয়ায় চাঞ্চল্য চোপড়ায়। স্থানীয় সূত্রে খবর, রবিবার সকালে স্থানীয়দের নজরে আসে ওই কঙ্কাল। ঘটনাটি ঘটেছে ইসলামপুর থানা আওতায় রামগঞ্জ পুলিশ ফাঁড়ির এলাকার বিলাসী গ্রামে। স্থানীয় বাসিন্দা ইসারুল হক বলেন, ‘‘সকালে কয়েকজন শিশু পুকুরে কঙ্কাল পড়ে থাকতে দেখে। তার পর আমরাও  গিয়ে দেখি, হ্যাঁ, সত্যিই একটা কঙ্কাল পড়ে আছে। এই পুকুর বর্ষাকালে জলমগ্ন থাকে। কিন্তু এখন শুকিয়ে গিয়েছে। ছেলেরা খেলতে গিয়ে কঙ্কালটি দেখতে পায়।’’ গ্রামে কঙ্কাল কী ভাবে এল, তা ভেবে পাচ্ছেন গ্রামবাসীরা। কেউ হয়ত ফেলে রেখে গিয়েছে, এই ভাবনায় অনেকেই আতঙ্কিত। কঙ্কাল উদ্ধারের পরই থানায় খবর দেন গ্রামবাসীরা। কিন্তু অনেক ক্ষণ পর্যন্তই ঘটনাস্থলে এসে পৌঁছয়নি পুলিশ। পরে জানা যায়, বিকেল চারটে নাগাদ ঘটনাস্থলে এসে কঙ্কাল উদ্ধার করে নিয়ে যায় রামগঞ্জ ফাঁড়ি এবং চোপ়ড়া থানার পুলিশ। তদন্তের আশ্বাস দেওয়া হয়েছে প্রশাসনের তরফে।