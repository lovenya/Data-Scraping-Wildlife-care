জঙ্গল থেকে লোকালয় চলে আসা হরিণকে কুকুরের আক্রমণ থেকে রক্ষা করে বনকর্মীদের হাতে তুলে দিলেন গ্রামবাসীরা। সোমবার সকালে জলপাইগুড়ি জেলার ধূপগুড়ির ঘটনা। বন দফতর সূত্রের খবর, উদ্ধার হওয়া হরিণটি ‘বার্কিং ডিয়ার’  প্রজাতির। কুকুরের তাড়া খেয়ে জঙ্গল লাগোয়া দেওমালি মল্লিকসোভা গ্রামের এক গৃহস্থের বাড়িতে ঢুকে পরেছিল আহত হরিণটি। কুকুরের মুখ থেকে বাঁচিয়ে তাকে রক্ষা করে বনকর্মীদের হাতে তুলে দেন স্থানীয় কয়েক জন গ্রামবাসী। স্থানীয় সূত্রে জানা গিয়েছে, সোমবার সকালে স্থানীয় কিছু যুবক লক্ষ্য করেন আহত অবস্থায় একটি হরিণ  ছুটে বেড়াচ্ছে আর তার পিছু নিয়েছে কয়েকটি পথ কুকুর। এর পর আহত হরিণটি ওই বাড়ির উঠোনে উঠে পড়ে। কয়েক জন যুবক হরিণটিকে ধরে স্থানীয় বেসরকারি বিদ্যালয়ের মাঠে নিয়ে এসে বনদফতরে খবর দেন। খবর পেয়ে সোনাখালি বিটের বনকর্মিরা এসে আহত হরিণটিকে নিয়ে যান। বনবিভাগ সূত্রের খবর, সম্ভবত পার্শ্ববর্তী সোনাখালি জঙ্গল থেকেই হরিণটি লোকালয়ে চলে এসেছিল। হরিণটির পায়ে সামান্য আঘাত লেগেছে। সুস্থ হওয়ার পরে তাকে ফের জঙ্গলে ছেড়ে দেওয়া হবে। স্থানীয় গ্রামবাসী কাজি শাহরুখ আলম বলেন, ‘‘হরিণটির পেছনে বেশ কিছু কুকুর দল বেঁধে ধাওয়া করেছিল। আমরা না থাকলে মেরেই ফেলত। আমরা তাদের তাড়িয়ে হরিণটিকে উদ্ধার করে বনকর্মীদের হাতে তুলে দিয়েছি।’’