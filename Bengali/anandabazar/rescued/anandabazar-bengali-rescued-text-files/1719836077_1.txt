এক কিশোরীকে আমদাবাদ থেকে উদ্ধার করল পুলিশ। দমদম থানার সাঁপুইপাড়া এলাকার বাসিন্দা ওই কিশোরী মে মাস থেকে নিখোঁজ ছিল। প্রাথমি তদন্তে পুলিশ জানতে পারে, প্রণয়ঘটিত কারণেই মেয়েটি বাড়ি ছেড়ে চলে যায়। দুই বন্ধুর সঙ্গে সে আমদাবাদ পৌঁছয়। তাদের মধ্যে এক জনের সঙ্গে ওই কিশোরীর ঘনিষ্ট সম্পর্ক ছিল। কোনওভাবেই তাদের সঙ্গে মেয়েটির অভিভাবকেরা যোগাযোগ করতে পারছিলেন না। ইতিমধ্যেই মেয়েটির দুই বন্ধুর মধ্যে গোলমাল বাধে। তাদের এক জন দু’দিন আগে কলকাতায় ফিরে মেয়েটির বাড়িতে সব ঘটনা জানায়। এর পরেই ওই ছেলেটিকে নিয়ে আমদাবাদ পৌঁছয় দমদম থানার পুলিশ। মঙ্গলবার মেয়েটিকে উদ্ধার করা সম্ভব হয়। তবে যে তরুণের সঙ্গে সে বাড়ি ছেড়েছিল তাকে পাওয়া যায়নি বলে জানিয়েছে পুলিশ।