পচা গন্ধ পেয়ে স্থানীয় বাসিন্দারা তার উৎস সন্ধান করতে গিয়ে বুঝতে পারেন সেটি একটি ঘরের ভিতর থেকে আসছে। তখনই খেয়াল হয় ওই ঘরের বাসিন্দাকে কিছু দিন ধরে তাঁরা কেউ দেখেননি। খবর যায় পুলিশে। ঘটনাস্থলে পৌঁছে পুলিশ দরজা ধাক্কা দিতেই তা খুলে যায়। ঘরে ঢুকে তারা দেখে, বিছানায় নগ্ন অবস্থায় পড়ে আছেন বাড়ির একমাত্র বাসিন্দা। তত ক্ষণে দেহে পচনও ধরেছে। দেহটি ময়না-তদন্তে পাঠানো হয়েছে। ঘটনাটি ঘটেছে শনিবার রাতে কসবা থানা এলাকার ধর্মতলা রোডের এক আবাসনের একতলার ফ্ল্যাটে। মৃতের নাম মানসরঞ্জন দাসচৌধুরী (৪২)। পুলিশ জানিয়েছে, তাঁর শরীরে বাইরে কোনও আঘাতের চিহ্ন মেলেনি। অসুস্থতার কারণেই মৃত্যু হয়েছে বলে অনুমান পুলিশের। প্রাথমিক তদন্তের পরে পুলিশ জানিয়েছে, গত দু’বছর ধরে ওই ফ্ল্যাটে মানসবাবু একা থাকতেন। সম্প্রতি তাঁর চাকরি চলে যায়। তাঁর বিভিন্ন শারীরিক অসুস্থতাও ছিল। দীর্ঘ দিন ওই আবাসনে থাকলেও কারও সঙ্গেই বিশেষ মেলামেশা করতেন না। পুলিশের অনুমান, তিন চার দিন আগেই মৃত্যু হয়েছে ওই ব্যক্তির। তবে দরজা কেন খোলা ছিল, তা তদন্ত করে দেখা হচ্ছে বলে পুলিশ জানিয়েছে।