মাসখানেক ধরে স্টেশনেই ছিলেন অসুস্থ বৃদ্ধা। বৃহস্পতিবার কালনার বাঘনাপাড়া স্টেশন থেকে তাঁকে উদ্ধার করে হাসপাতালে পাঠালেন হাটকালনা পঞ্চায়তের প্রধান শুভ্র মজুমদার। চিকিৎসা শুরু হয়েছে ওই বৃদ্ধার। স্থানীয় সূত্রে জানা গিয়েছে, মাসখানেক আগে এক দিন গীতা দাস নামে সত্তরোর্ধ্ব ওই বৃদ্ধা স্টেশনের দু’নম্বর প্ল্যাটফর্মের রেলিংয়ের ধার ঘেঁষে বসেছিলেন। হাঁটাচলার ক্ষমতা না থাকায় প্ল্যাটফর্মের মেঝেতেই দিন কাটাচ্ছিলেন তিনি। ট্রেনের যাত্রীরা কেউ কেউ খাবার দিলে সেটা খেয়েই চলত তাঁর। আশপাশের বাসিন্দা ও ব্যবসায়ীদের দাবি, কাটোয়া থেকে সম্প্রতি বাঘনাপাড়া রেল কলোনিতে বোনের বাড়িতে এসেছিলেন ওই বৃদ্ধা। প্রথমে বোন লোকের বাড়িতে কাজ করে দিদিকে খাওয়াতেন। কিন্তু মাসখানেক আগে হাত ভেঙে যায় ওই বোনের। আত্মীয়েরা নিয়ে যাওয়ার নাম করে গীতেদেবীকে স্টেশনে ফেলে রেখে যান বলে স্থানীয়দের দাবি। পঞ্চায়েত প্রধান বলেন, ‘‘ওই বৃদ্ধার কথা আমাকে জানান স্থানীয় এক বাসিন্দা সুনীল বারুই। এরপরেই স্টেশনে গিয়ে দেখি ওই বৃদ্ধা মারাত্মক অসুস্থ।’’ হাসপাতাল সূত্রে জানা গিয়েছে, বেশ কয়েকটি বার্ধক্যজনিত রোগে ভুগছেন গীতাদেবী। তাঁর চিকিৎসা শুরু হয়েছে।