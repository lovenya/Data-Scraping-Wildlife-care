আসানসোলের যৌনপল্লি থেকে নাবালিকা-সহ ৪৫ জন মেয়েকে উদ্ধার করল পশ্চিম বর্ধমান জেলা প্রশাসন। অভিযোগ, ওই নাবালিকা ও মেয়েদের দিয়ে দেহব্যবসা করানো হচ্ছিল। বুধবার রাতে ওই যৌনপল্লিতে অভিযান চালিয়ে নাবালিকা ও মেয়েদের উদ্ধার করা হয়। পুলিশ জানিয়েছে, আসানসোলের নিয়ামতপুরে একটি যৌনপল্লিতে নাবালিকাদের দিয়ে দেহব্যবসা করানো হচ্ছে বলে গোপন সূত্রে খবর পায় রাজ্য শিশু অধিকার সুরক্ষা কমিশন। এর পর তাদের উদ্ধারে জেলা প্রশাসন এবং পুলিশের দ্বারস্থ হন কমিশন কর্তৃপক্ষ। বুধবার সেখানে কমিশন-সহ অভিযান চালান পুলিশ-প্রশাসনের আধিকারিকেরা। ওই অভিযানে কমিশনের চেয়ারপার্সন অন্যন্যা চক্রবর্তী চট্টোপাধ্যায়, পশ্চিম বর্ধমান জেলাশাসক বিভু গোয়েল, পুলিশ কমিশনার অজয় ঠাকুর, মহকুমাশাসক অভিজ্ঞান পাঁজা-সহ অন্যান্য আধিকারিক ছিলেন। অভিযানে যৌনপল্লি থেকে একাধিক নাবালিকা-সহ মোট ৪৫ জন মেয়েকে উদ্ধার করা হয়েছে। বুধবারের অভিযানের পর কমিশনের চেয়ারপার্সন বলেন, “উদ্ধার হওয়া মেয়েরা অধিকাংশই নাবালিকা। তাদের মধ্যে ভিন্ রাজ্যের বাসিন্দা রয়েছে কি না, তা খতিয়ে দেখা হচ্ছে। আপাতত উদ্ধার হওয়া ৪৫ জনই কমিশনের হেফাজতে থাকবে।”