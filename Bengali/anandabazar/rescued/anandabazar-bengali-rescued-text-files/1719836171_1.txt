নারী পাচার চক্রের সঙ্গে জড়িত থাকার অভিযোগে দুই যুবককে গ্রেফতারের পাশাপাশি স্কুল ছাত্রী নাবালিকাকে উদ্ধার করেছে এসএসবি ও পুলিশ. বুধবার রাতে ইসলামপুরের আলুয়াবাড়ি রোড স্টেশন থেকে পুলিশ তাকে গ্রেফতার করে। পুলিশ সূত্রে খবর, ধৃতদের নাম সুবোধ কুমার রায় ও ছোটু সাহু। তাদের বাড়ি বিহারের কিসানগঞ্জ থানার দেলোয়ারগছ এলাকাতে। সূত্রে খবর, বিহারের কিসানগঞ্জের বাসিন্দা দশম শ্রেণির এক ছাত্রীকে পাচারের জন্য ইসলামপুরে নিয়ে এসেছিল ওই দুই পাচারকারী। রাতে উত্তরবঙ্গ ট্রেনে অসমের বাসিন্দা এক দালালের হাতে বিক্রি করার কথা ছিল। তাকে নিয়েই শিয়ালদহ স্টেশনে নিয়ে যাওয়ার কথা ছিল। গোপন সূত্রে খবর পেয়ে কিসানগঞ্জের এসএসবি-এর একটি দল ইসলামপুর থানার পুলিশ ও রেল পুলিশের সহযোগিতায় অভিযান চালায়। আলুয়াবাড়ি স্টেশন থেকে থেকে তাদের ধরে ফেলে। ধৃতদের জিজ্ঞাসাবাদের পর পুলিশ জানতে পেরেছে, পড়শি হওয়ায় সুবোধকে মামা বলেই ডাকত ওই নাবালিকা। সেখানেই তাকে কাজের প্রলোভন দিয়েই নিয়ে এসেছিল। এমনকি ইসলামপুরের আলুয়াবাড়ি স্টেশন থেকে উত্তরবঙ্গ এক্সপ্রেস ট্রেনে এক দালালের হাতে প্রায় দু’লক্ষ টাকার বিনিয়মে বিক্রি করার কথা ছিল। কিন্তু তার আগেই পুলিশ তাকে ধরে ফেলে। এ দিন তাদের উদ্ধার করতে দুটি সংস্থারও সহযোগিতা নেওয়া হয়েছিল। ওই দুই জনকে ধরার পরই দু’জনকে জিজ্ঞাসাবাদ করার পর বেশ কিছু অসংলগ্নতা লক্ষ করে পুলিশ। তার পরই বিক্রির বিষয়টি জানতে পেরেছে পুলিশ। ওই নাবালিকা পুলিশকে জানিয়েছে, তাদের পরিবারের আর্থিক অবস্থা খুবই খারাপ। সেই কারণে কাজের প্রয়োজন ছিল। সুবোধ তাকে মাসে দশ হাজার টাকা কাজের কথা বলে নিয়ে এসেছিল। পুলিশ জানিয়েছে, দুই জনের কাছে একটি শিয়ালদহের টিকিটও উদ্ধার হয়েছে। কিসানগঞ্জের এসএসবি ১২ ব্যাটালিয়নের ডেপুটি কমান্ড্যান্ট কুমার সুন্দরম বলেন, ‘‘গোপন সূত্রে খবর পেয়ে দু’জনকে গ্রেফতারের পাশাপাশি নাবালিকাকে উদ্ধার করা হয়েছে।’’ ইসলামপুরের এসডিপিও কুন্দর ভুষণ সিংহ বলেন, এসএসবি পুলিশের সহযোগিতা চেয়েছিল। সেই সঙ্গে ইসলামপুর থানার পুলিশ ও রেল পুলিশের সহযোগিতা চেয়েছিল।