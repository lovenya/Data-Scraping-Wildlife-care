নদীতে ঝাঁপ দিয়েছিলেন এক তরুণী। কিন্তু পুলিশের তৎপরতায় সঙ্গে সঙ্গেই উদ্ধার করা হল তাঁকে। রবিবার সকালে চাঁদপাল ঘাটের ঘটনা। পুলিশ জানিয়েছে, দক্ষিণ ২৪ পরগনার বিষ্ণুপুরের বাসিন্দা ওই তরুণী এ দিন সকালে বাস ধরে কলকাতায় চলে আসেন। শহরের বিভিন্ন জায়গায় কিছুক্ষণ উদ্দেশ্যহীন ভাবে ঘোরাঘুরি করার পর সকাল সাড়ে ১১ টা নাগাদ চাঁদপাল ঘাটে আসেন তিনি। সেখানে চটি খুলে রেখে তিনি আচমকাই জলে ঝাঁপ দেন। সঙ্গে সঙ্গে তা নজরে আসে কর্তব্যরত রিভার ট্রাফিক পুলিশের। ওই তরুণীকে উদ্ধার করে উত্তর বন্দর থানায় নিয়ে যাওয়া হয়। সেখানে তাঁকে জিজ্ঞাসাবাদ করে জানা যায়, পেশায় হোটেলকর্মী স্বামীর সাম্প্রতিক বিবাহ-বহির্ভূত সম্পর্কের কথা জানতে পারেন তিনি। তার পর থেকেই ওই তরুণী মানসিক অবসাদে ভুগছিলেন। তাই কাউকে না জানিয়েই আত্মহত্যা করতে চলে এসেছিলেন কলকাতায়। এরপর তরুণীর কাছ থেকে ঠিকানা জেনে দক্ষিণ ২৪ পরগনার নোদাখালি থেকে তাঁর বাপের বাড়ির লোকজনকে ডেকে পাঠানো হয়। ওই তরুণীকে তাঁদের হাতে তুলে দেয় পুলিশ।