কলকাতা পুরভোটের আগে উদ্ধার হল বিপুল পরিমাণ নগদ টাকা। মঙ্গলবার পার্ক স্ট্রিটে এক যুবকের কাছ থেকে এক কোটি টাকা উদ্ধার করেছে কলকাতা পুলিশের স্পেশ্যাল টাস্ক ফোর্স (এসটিএফ)। ওই যুবককে গ্রেফতারও করেছে পুলিশ। নির্বাচনের আগে এত টাকা উদ্ধার ঘিরে চাঞ্চল্য ছড়িয়েছে। পুলিশ জানিয়েছে, ধৃত যুবকের নাম প্রীতম পাল। তাঁর বয়স ২৭ বছর। তিনি মহেশতলার পূর্বপাড়ার বাসিন্দা। গোপন সূত্রে খবর পেয়ে, স্পেশ্যাল টাস্ক ফোর্স নজর রাখছিল প্রীতমের উপর। তার পরই পার্ক স্ট্রিট থেকে তাঁকে গ্রেফতার করা হয়। হাওলা কারবারের জন্য এই টাকা নিয়ে যাওয়া হচ্ছিল কি না, তা খতিয়ে দেখছে পুলিশ। ওই যুবকের অন্য কোনও উদ্দেশ্যের বিষয়টিও জানার চেষ্টা চালাচ্ছে পুলিশ। টাকা উদ্ধারের বিষয়টি ইতিমধ্যেই আয়কর বিভাগকে জানিয়েছে লালবাজার। অভিযুক্তকে মঙ্গলবারই তোলা হবে আদালতে। প্রসঙ্গত, ২০২১ সালের বিধানসভা এবং ২০১৯ সালের লোকসভা ভোটের আগেও কলকাতা থেকে উদ্ধার হয়েছিল নগদ টাকা। বিধানসভা ভোটের আগে ময়দান মেট্রো থেকে নগদ পাঁচ লক্ষ টাকা সমেত গ্রেফতার হয়েছিলেন এক প্রৌঢ়।