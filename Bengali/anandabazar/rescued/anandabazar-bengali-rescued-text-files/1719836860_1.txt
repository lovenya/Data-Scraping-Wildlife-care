ভোররাতে চুরি করতে ঢুকে এক বৃদ্ধা (৭২) মহিলাকে ধর্ষণের অভিযোগ উঠল দুষ্কৃতীদের বিরুদ্ধে। দক্ষিণ শহরতলির বিষ্ণুপুর থানার উদয়রামপুরের দাসপাড়া এলাকায় এই ঘটনাকে কেন্দ্র করে উত্তেজনা ছড়িয়েছে। গুরুতর জখম অবস্থায় হাসপাতালে চিকিৎসাধীন নির্যাতিতা বৃদ্ধা। রবিবার দুপুরে হাসপাতালে বৃদ্ধার দেহে অস্ত্রোপচার করা হয়। ধর্ষণের প্রমাণ মিলেছে বলে হাসপাতাল সূত্রে জানা গিয়েছে। ইতিমধ্যেই ঘটনার তদন্ত শুরু করেছে পুলিশ। স্থানীয় সূত্রে জানা গিয়েছে, দাসপাড়ার বাসিন্দা ওই বৃদ্ধা ছেলের কাছে থাকেন। অন্যান্য দিনের মতো শনিবার রাতে বৃদ্ধা নিজের ঘরের দরজা বন্ধ করে ঘুমিয়ে পড়েছিলেন। পাশের ঘরেই ছিলেন তাঁর ছেলে, পুত্রবধূ ও নাতি। আনুমানিক রাত আড়াইটে নাগাদ বৃদ্ধার চিৎকারে ঘুম ভাঙে ছেলে ও পুত্রবধূর। তাঁরা বৃদ্ধার ঘরে গিয়ে দেখেন, জখম অবস্থায় পড়ে রয়েছেন তিনি। তাঁর ঘর থেকে উধাও সেলাই মেশিন। বৃদ্ধার পরিবারের সদস্যদের অনুমান, বাড়ির টালির চালের একদিকে ফাঁক রয়েছে। সেই টালির ফাঁক দিতেই দুস্কৃতীরা ঘরে ঢুকেছিল। এ দিকে বৃদ্ধার গোপনাঙ্গ থেকে রক্তক্ষরণ শুরু হওয়ায় তাঁকে ডায়মন্ড হারবার মেডিক্যাল কলেজ হাসপাতালে ভর্তি করানো হয়। সেখানে বৃদ্ধার অস্ত্রোপচার করা হয়। তাঁর ছেলের অভিযোগ, বৃদ্ধাকে ধর্ষণ করেছে দুষ্কৃতীরা। খবর পেয়েই পুলিশ বাহিনী ঘটনাস্থলে পৌঁছায়। ইতিমধ্যেই বিষ্ণুপুর থানায় লিখিত অভিযোগও দায়ের করেছেন বৃদ্ধার ছেলে। সেই অভিযোগের ভিত্তিতে ঘটনার তদন্ত শুরু করেছে পুলিশ। সেই সঙ্গে এলাকায় পুলিশ বাহিনী মোতায়েন করা হয়েছে। তবে, স্থানীয় বাসিন্দাদের একাংশ জানিয়েছেন, এই এলাকাটি মূল রাস্তা থেকে অনেকখানি ভিতরে। ফলে তুলনামূলক ভাবে কম বাড়িঘর রয়েছে ওই এলাকায়। সম্প্রতি সেখানে বহিরাগতদের আনাগোনা বাড়ছিল। অভিযোগ, সন্ধে হলেই প্রকাশ্যে মদ-গাঁজার আসর বসত। প্রতিবাদ করেও হয়নি সুরাহা। এর মাঝেই রাতের অন্ধকারে বাড়িতে ঢুকে বৃদ্ধাকে ধর্ষণের অভিযোগ ওঠায় আতঙ্কের মধ্যে দিন কাটাচ্ছেন এলাকার মহিলারা। তাঁদের নিরাপত্তার দাবি জানিয়েছেন বাসিন্দারা।