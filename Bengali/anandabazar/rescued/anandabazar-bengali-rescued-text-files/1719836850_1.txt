রাস্তায় ফেলে যাওয়া শিশুকন্যার এ বার আশ্রয় হল হোমে। বুধবার পূর্ব বর্ধমান স্পেশাল অ্যাডপশন এজেন্সির প্রতিনিধিরা  উদ্ধার হওয়া শিশুকন্যাকে পূর্ব বর্ধমান শিশু সুরক্ষা কমিটির নির্দেশ মত কাটোয়া মহকুমা হাসপাতাল থেকে হোমে নিয়ে যান। 


গত বছরের সেপ্টেম্বর মাসের ৩ তারিখে কাটোয়ার একটি বেসরকারি নার্সিংহোমের পাশের রাস্তা থেকে ওই সদ্যোজাত শিশুকন্যাকে কুড়িয়ে পেয়েছিলেন  নার্সিংহোমের এক আয়া। কুড়িয়ে পাওয়া সদ্যোজাত শিশুকন্যাকে নিয়ে কি করবেন বুঝতে না পেরে নিজেই কন্যা স্নেহে নিজের কাছে রাখেন দিন কয়েক। এই খবর চাইল্ড লাইনের কাছে পৌঁছালে তারা শিশুকন্যাকে কাটোয়া থানার সহযোগিতায় উদ্ধার করে চিকিৎসার জন্য কাটোয়া মহকুমা হাসপাতালে ভর্তি করে। প্রায় পাঁচ মাস কাটোয়া মহকুমা হাসপাতালে চিকিৎসায় সুস্থ হওয়ার পর বুধবার পূর্ব বর্ধমান শিশু সুরক্ষা কমিটির নির্দেশে তার ঠাঁই হল পূর্ব বর্ধমানের স্পেশাল‍ আ্যডপশন এজেন্সিতে। পূর্ব বর্ধমান শিশু সুরক্ষা কমিটির হাত ধরে রাস্তায় ফেলে যাওয়া সদ্যোজাত শিশুকন্যার  ঠাঁই হয় ওই হোমে। তার সুরক্ষিত জীবনের কামনা করে হোমের কর্মীদের হাতে তুলে দেন হাসপাতাল কর্তৃপক্ষ।