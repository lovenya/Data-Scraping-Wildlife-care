উত্তরপ্রদেশের অযোধ্যায় সরযূ নদীতে স্নান করতে গিয়ে একই পরিবারের ১৫ জন ডুবে গেলেন। ৯ জনকে উদ্ধার করা হলেও ৬ জন নিখোঁজ। শুক্রবার ঘটনাটি ঘটেছে গুপ্তার ঘাটে। পুলিশ জানিয়েছে, আগরা থেকে একটি পরিবার এসেছিল সরযূতে স্নান করতে। তাঁদের মধ্যে কয়েক জন হাত-পা ধুচ্ছিলেন। কয়েক জন স্নান করতে নেমেছিলেন। তখনও বিপত্তি ঘটে। নদীরে স্রোতের টানে ভেসে যান। পরিবারের সদস্যদের ভেসে যেতে দেখে বাকিরাও তাঁদের বাঁচাতে নদীতে ঝাঁপ দেন। তাঁরাও ভেসে যান। স্থানীয়রা দেখতে পেয়েই ওই পরিবারের ৯ জনকে উদ্ধার করেন। খবর দেওয়া পুলিশ এবং উদ্ধারকারী দলকে। বাকি সদস্যদের খোঁজে তল্লাশি চালানো হচ্ছে। পুলিশ জানিয়েছে, উদ্ধার হওয়া ব্যক্তিদের মধ্যে ৩ জনের অবস্থা আশঙ্কাজনক। মুখ্যমন্ত্রী যোগী আদিত্যনাথ ঘটনার খবর পেয়েই তড়িঘড়়ি শীর্ষ আধিকারিকদের উদ্ধারকাজের বিষয়টি দেখার নির্দেশ দিয়েছেন।