নিজস্বী তুলতে গিয়ে জলপ্রপাতে পড়লেন ৩০ বছরের এক যুবক। সোমবার পুলিশ জানিয়েছে, মহারাষ্ট্রের অওরঙ্গাবাদের অজন্তার গুহার কাছে এই কাণ্ড ঘটেছে। খবর পেয়েই ঘটনাস্থলে পৌঁছয় পুলিশ। তার পর জলপ্রপাত থেকে তাঁকে উদ্ধার করা হয়। পুলিশ সূত্রে জানা গিয়েছে, যুবকের নাম গোপাল চভন। সোয়েগাঁও তালুকের নন্দতাণ্ড এলাকার বাসিন্দা তিনি। রবিবার চার বন্ধুর সঙ্গে অজন্তার গুহায় গিয়েছিলেন। গুহা দেখে ভিউপয়েন্টে যান তিনি। অজন্তার গুহা এবং ভিউপয়েন্টের মাঝ খান দিয়ে বয়ে চলেছে সপ্তকুণ্ড জলপ্রপাত। নিজস্বী তুলতে গিয়ে পা পিছলে সেই জলপ্রপাতেই পড়ে যান যুবক। ওই যুবক সাঁতার কাটতে পারেন। তাই জলপ্রপাতের মধ্যে কোনও মতে সাঁতরে এক পারে গিয়ে একটি পাথর আঁকড়ে ধরেন তিনি। যুবকের এক বন্ধু ভারতীয় প্রত্নতাত্ত্বিক সর্বেক্ষণ (এএসআই) এবং পুলিশকে খবর দেয়। পুলিশ এসে এক ঘণ্টার চেষ্টায় ওই যুবককে উদ্ধার করে।