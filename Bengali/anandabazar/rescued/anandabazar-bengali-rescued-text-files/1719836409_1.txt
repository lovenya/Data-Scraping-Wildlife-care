মাঠের মাঝখানে পোঁতা একটি লোহার পাইপ। আর তা কেটে বের করে আনা হচ্ছে একটি মেষ শাবককে। ইন্টারনেটে ছড়িয়ে পড়েছে এরকমই একটি ভিডিয়ো। কিন্তু আসল ঘটনাটি কী? অস্ট্রেলিয়ার ভিক্টোরিয়া গ্রামে মাঠে বন্ধুর সঙ্গে খেলা করছিল স্থানীয় এক কৃষকের মেয়ে। হঠাৎই কাছাকাছি কোথাও থেকে একটা কান্নার আওয়াজ শুনে ঘাবড়ে যায় তারা। কিন্তু অনেক চেষ্টা করেও কোথা থেকে কান্নার শব্দ আসছে তা খুঁজে পায়নি দুই বন্ধু। অগত্যা তলব পড়ে বাড়ির বড়দের। তখনই রহস্য ভেদ হয়। দেখা যায় যে মাঠের মধ্যে একটি পাইপের থেকেই আসছে শব্দটা। তার মধ্যে কোনও ভাবে ঢুকে পড়ে আর বেরনোর উপায় পাচ্ছিল না একটি মেষ শাবক। তাই আর্ত চিৎকার জুড়েছিল সেটিই। কিন্তু কী করে সেটিকে বের করে আনা হবে, সমস্যা দেখা দেয় তা নিয়ে। এর পরে শুরু হয়  সেই মেষ শাবকটিকে বাঁচানোর পর্ব। ইন্টারনেটে ছড়িয়ে পড়া সেই ভিডিয়োতে দেখা যাচ্ছে যে  এক জন মহিলা ও চারটি বাচ্চা সেই ভূগর্ভস্থ পাইপটি খোলবার চেষ্টা করে যাচ্ছে। কিন্তু বেশ কয়েকবার চেষ্টার পরেও সফল না হয়ে, শেষ পর্যন্ত একটি বিদ্যুৎচালিত কুঠার এনে পাইপটি কেটে মেষ শাবকটিকে বের করতে পারে তারা। আরও পড়ুন: ব্রাজ়িলে বাঁধ ভেঙে মৃত ৪০, নিখোঁজ তিনশোরও বেশি ভিডিয়োর শেষে মেষ শাবকটির সঙ্গে সেই ছেলে-মেয়েদের ছবি তোলার জন্য পোজ দিতেও দেখা গিয়েছে। বেশ বোঝা যাচ্ছে যে, শাবকটিকে উদ্ধার করবার আনন্দে ভেসে গিয়েছে তারা। ব্যাপক জনপ্রিয়তা পেয়েছে ছোটদের সারল্য ও মানবিকতার  ভরা এই পোস্টটি। আরও পড়ুন: পায়ে কিডনি! বিরল রোগে ভুগছে ১০ বছরের এই বালক