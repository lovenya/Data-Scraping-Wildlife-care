মৃত যাত্রীর ব্যাগ খুলেই চক্ষু চড়কগাছ হয়ে গিয়েছিল রেল পুলিশের দুঁদে অফিসারদের। দু-দু’টো ব্যাগে ঠাসা টাকা। চোখের সামনে বান্ডিল বান্ডিল হাজার, পাঁচশো আর একশো টাকার কড়কড়ে নোট। যা গুনতে গুনতে কালঘাম ছুটে যাওয়ার জোগার হয়েছিল তাঁদের। পুলিশ জানিয়েছে, টাটানগরের কাছে যখন গীতাঞ্জলি এক্সপ্রেস ট্রেনটি তখন আরপিএফ কামরায় টহল দিতে ওঠে। যাওয়ার সময় আরপিএফ কর্মীরা দেখেন এক ব্যক্তির পা সিট থেকে অনেকটা বেরিয়ে রয়েছে। যেতে অসুবিধা হচ্ছে। তাঁকে পা সরিয়ে নিতে বলা হলেও তিনি কোনও সাড়া-শব্দ দিচ্ছিলেন না। সেই সময় আরপিএফ কর্মীদের কিছুটা সন্দেহ হতে ওই ব্যক্তির সামনে যান তাঁরা। দেখেন নিঃশ্বাস পড়ছে না। এরপর খড়গপুর স্টেশনে ট্রেন থামলে চিকিৎসক ডেকে নিয়ে আসা হয়। চিকিৎসক এসে তাঁকে মৃত বলে ঘোষণা করেন। মৃতদেহটি ট্রেন থেকে নামিয়ে আনা হয়। তাঁর সঙ্গে ছিল দুটো ব্যাগ। সেই ব্যাগ থেকে ৯৯ লক্ষ ৩ হাজার ৪৯০ টাকা পাওয়া গিয়েছে। টাকার পাশাপাশি মিলেছে তিনটি সোনার বিস্কুটও। আরও পড়ুন: মাওবাদী-শঙ্কা কাটাতে বার্তা শিল্পমহলকে মৃত ব্যক্তির নাম ও পরিচয় জানতে পেরেছে পুলিশ। তাঁর নাম সুভাষচন্দ্র সুরানা(৬৫)। বাড়ি ছত্তীসগঢ়ে। সোনার কারবারের সঙ্গে তিনি যুক্ত। পুলিশ জানিয়েছে, হাওড়ায় আসার জন্য গতকাল রায়পুর থেকে মুম্বই-হাওড়া গীতাঞ্জলি এক্সপ্রেসে ওঠেন তিনি। রেল পুলিশের তরফে জানানো হয়েছে, মনে করা হচ্ছে হৃদরোগে আক্রান্ত হয়েই তিনি মারা যান। প্রাথমিক ভাবে ওই ব্যক্তির মৃত্যুর ঘটনাকে খুনের ঘটনা বলতে চাইছে না। ময়নাতদন্তের জন্য তাঁর দেহ হাসপাতালে পাঠানো হয়েছে। তাঁর বাড়িতেও খবর পাঠানো হয়েছে।