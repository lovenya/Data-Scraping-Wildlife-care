কেষ্টপুর এলাকা থেকে ফুসলিয়ে নিয়ে যাওয়া ১৪ বছরের এক কিশোরীকে উদ্ধার করা হল বিহার থেকে। মেয়েকে ফিরিয়ে আনতে তার বাবা বিধাননগর পুলিশের সঙ্গে সোমবার রাতেই রওনা হয়েছেন। বিহারের সারান জেলার যে ডান্স বারে ওই কিশোরীকে রাখা হয়েছিল, সেটির মালিককে ধরেছে বিহার পুলিশ। বারাসত থেকে যে মহিলা কিশোরীটিকে নিয়ে গিয়েছিল, ধরা পড়েছে সে-ও। পুলিশ সূত্রের খবর, ওই কিশোরী গত ২৪ অক্টোবর নিখোঁজ হয়। তদন্তে পুলিশ জানতে পারে, স্থানীয় এক যুবকের সঙ্গে তার বন্ধুত্ব হয়েছিল। সম্ভবত বিয়ের প্রতিশ্রুতি দিয়ে ওই যুবক তাকে বারাসতে নিয়ে গিয়ে ওই মহিলার হাতে তুলে দেয়। নাবালিকাদের অপহরণ নিয়ে কাজ করা একটি সংস্থা সূত্রের খবর, বিহারে পৌঁছে কিশোরীটি তার বাবার সঙ্গে ফোনে কথা বলছিল। এরই মধ্যে এক দিন সে পালাতে চেয়ে তার বাবাকে লুকিয়ে ফোন করে। গত ২ নভেম্বর তার বাবা থানায় যান। যে নম্বর থেকে মেয়েটি ফোন করত, সেই সূত্র ধরেই মেয়েটির খোঁজ মেলে।