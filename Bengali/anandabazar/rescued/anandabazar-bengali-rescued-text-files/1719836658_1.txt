ছত্তীসগঢ়ের গ্রামে অদ্ভুত এক সাপের দেখা পেলেন স্থানীয়েরা। সাপটি দেখতে চিতি সাপের মতো হলেও তার গায়ের রং ধপধপে সাদা। স্থানীয়রা সাপটি দেখতে পেয়ে খবর দেন স্থানীয় এক সর্প বিশারদকে। তিনি এসে সেটিকে উদ্ধার করে নিয়ে যান। পরে সাপটির পরিচয়ও জানা যায়। সুরজপুর জেলার জয়নগর গ্রামে সাপটি দেখা যায়। খবর পেয়ে সত্যমকুমার দ্বিবেদী নামের ওই সর্প বিশারদ সেখানে পৌঁছন। তিনি সাপটিকে উদ্ধার করে নিয়ে যান। সত্যম জানিয়েছেন, এটি আসলে করেত বা স্থানীয় ভাষায় যাকে বলে চিতি সাপ। কিন্তু জিনগত কারণে এর গায়ের রং এমন সাদা হয়েছে। এরাও এক প্রকার অ্যালবিনো। এই এলাকায় এমন সাপ আগে দেখা যায়নি বলে জানান সত্যম। চিতি বিষধর হলেও খুব আক্রমণাত্মক নয়। সাধারণত এরা কালোর উপর সাদা ডোরাকাটা হয়। ছোট আকারের এই সাপকে এমন কালো-সাদা রং দেখে চেনা যায়। কিন্তু উদ্ধার হওয়া এই সাপটির সাদা রঙের কারণে প্রথমে তাকে চিনতে পারা যায়নি। স্থানীয় সূত্রে জানা গিয়েছে সত্যম এ পর্যন্ত প্রায় ৩০০টি সাপ উদ্ধার করেছেন। আরও পড়ুন: জলপাইগুড়িতে বাড়ছে পর্যটক, দুয়ার খুলে দিন ফেরার অপেক্ষায় ডুয়ার্স আরও পড়ুন: পেশাগত শত্রুতার জের, ভাড়াটে দুষ্কৃতী দিয়ে গাড়িচালককে মারধর-ছিনতাই