গোপন সূত্রে খবর পেয়ে একটি অজগর (ইন্ডিয়ান রক পাইথন) এবং তিনটি শঙ্খচূড় (কিং কোবরা) সাপ উদ্ধার করলেন বন দফতরের অফিসার এবং কর্মীরা। এই ঘটনায় এক জনকে গ্রেফতার করা হয়েছে। সোমবার সকালে ঘটনাটি ঘটেছে মালদহের  চাঁচোল মহাকুমার কান্ডারণ এলাকায়। বন দফতর সূত্রের খবর, ধৃত ব্যক্তির নাম মাজিদ বেদে। তার বাড়ি কান্ডারণ গ্রামে। ধৃতের বিরুদ্ধে বন্যপ্রাণী সংরক্ষণ আইনের ধারায় মামলা রুজু করা হয়েছে। তাকে সোমবারই মালদহ আদালতে তোলা হয়।  ধৃতের কাছ থেকে উদ্ধার হয়েছে তিনটি বিরল শঙ্খচূড় এবং একটি অজগর। বন দফতর সূত্রের খবর,  এগুলি নিয়ে চাঁচল এলাকায় হাজির হয়েছিল ধৃত ওই ব্যক্তি। গোপন সূত্রে খবর পেয়ে অভিযান চালান গাজোল ফরেস্ট রেঞ্জের কর্মীরা। এর পরই হাতেনাতে ওই ব্যক্তিকে গ্রেপ্তার করা হয়। বনদপ্তর সূত্রে জানা গিয়েছে, সাধারণত মালদহ জেলায় এই সাপ দেখা যায় না। ঘন জঙ্গল বা পাহাড়ি এলাকায় এদের বাস। কোথা থেকে ধরে, কী উদ্দেশ্যে সাপগুলি আনা হয়েছে তা খতিয়ে দেখছেন বন দফতরের কর্তারা।  প্রাথমিকভাবে মনে করা হচ্ছে বিভিন্ন বনজঙ্গল থেকে সাপগুলি ধরেছিল মাজিদ। তবে ঘটনার পিছনে কোনও সংগঠিত পাচারচক্র রয়েছে কি না, তা খতিয়ে দেখা হচ্ছে।