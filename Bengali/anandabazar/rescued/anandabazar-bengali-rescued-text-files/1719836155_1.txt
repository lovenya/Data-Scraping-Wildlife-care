রাস্তার ধার থেকে উদ্ধার হল একটি পূর্ণ বয়স্ক হরিণের মৃতদেহ। রবিবার ভোরে গোয়ালতোড় থানার বালিবাঁধে চন্দ্রকোনা রোড-গোয়ালতোড় সড়কের হরিণটিকে পড়ে থাকতে দেখেন স্থানীয়রা। পরে বন দফতরের কর্মীরা গিয়ে মৃতদেহটি উদ্ধার করে ময়নাতদন্তের জন্য পাঠান। ডিএফও (রূপনারায়ণ) অর্ণব সেনগুপ্ত বলেন, “হরিণটির শরীরে নানা অংশে ক্ষত ছিল। প্রাথমিক ভাবে অনুমান, কোনও গাড়ির ধাক্কাতেই মৃত্যু হয়েছে ওই হরিণটির।” গত বছর গোয়ালতোড়েরই কাওয়াকোলে সিআরপি ক্যাম্পের কাছেই একটি হরিণের মৃত্যু হয়েছিল। বন দফতর সূত্রের খবর, পশ্চিমাঞ্চলের জঙ্গলে রয়েছে হরিণ, খরগোশ-সহ বিভিন্ন প্রাণী। তথ্য বলছে, শুধু পশ্চিম মেদিনীপুরের গোয়ালতোড় এবং গড়বেতার জিরাপাড়া, করাসাই, সুবলবাঁধি, খাপরিডাঙা, নোহারি, গাঙদুয়ারির জঙ্গলগুলিতে শ’দেড়েকের বেশি হরিণ রয়েছে। সংখ্যাটা আগে আরও বেশি ছিল। চোরাশিকারিদের উৎপাতে মাঝে মধ্যেই বহু হরিণ পাচার হয়ে যায়। বন দফতরের দাবি, কড়া নজরদারি চালানো হয়। যদিও স্থানীয় বাসিন্দাদের অভিযোগ, দফতরের একাংশের মদতেই চোরাশিকারিদের উৎপাত বন্ধ হয়নি। কিছু অসাধু ব্যবসায়ী হরিণ মেরে পাচার করে দিচ্ছে।