বিরল প্রজাতির কাঠবেড়ালি উদ্ধার করা হল ওড়িশার গজপতির একটি হোটেল থেকে। ‘ইন্ডিয়ান জায়ান্ট স্কুইরেল’ নামে পরিচিত এই কাঠবেড়ালি সাধারণ কাঠবেড়ালির থেকে আকারে অনেকটাই বড়। গজপতির হোটেলে সেটি একটি খাঁচায় বন্দি করে রেখেছিলেন ওই হোটেলের এক অতিথি। খবরটি ওড়িশার বন দফতরের কাছে পৌঁছতেই তারা ওই হোটেলে তল্লাশি চালায় এবং ওই বিরল প্রজাতির কাঠবেড়ালিটিকে উদ্ধার করে। বেআইনি ভাবে বন্যপ্রাণী বন্দি করে রাখার অভিযোগে গ্রেফতার করা হয় ওই ব্যক্তিকেও। ওড়িশার এক সংবাদ সংস্থা সূত্রে খবর, পারালেখামুন্ডি বন বিভাগকে বিষয়টি জানান ওয়াইল্ডলাইফ ওয়ার্ডেন শুভেন্দু মালিক। তাঁর দেওয়া তথ্যের ভিত্তিতেই গ্রেফতার করা হয় ওই ব্যক্তিকে। বন দফতর সূত্রে জানানো হয়েছে খুব শীঘ্রই ওই বন্য প্রাণীটিকে নন্দন কাননে নিয়ে যাওয়া হবে।