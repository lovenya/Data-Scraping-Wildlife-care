ফের বিজেপি কর্মীর রহস্যমৃত্যু। এ বার পূর্ব বর্ধমানের পূর্বস্থলীতে। মৃত সুখদেব প্রামাণিক (৩৪) কালনার পূর্বস্থলীর নিমদহ পঞ্চায়েতের চাঁদপাড়া গ্রামের বাসিন্দা। রবিবার বাড়ির কাছেই একটি পুকুরে তাঁর মৃতদেহ উদ্ধারের পর থেকেই উত্তপ্ত হয়ে উঠেছে এলাকার রাজনৈতিক পরিস্থিতি। ঘটনার পর জামালপুরের ছাতনিতে কাটোয়া রোড অবরোধ করে বিক্ষোভ দেখান বিজেপি কর্মীরা। পুলিশ ও স্থানীয় সূত্রে জানা গিয়েছে, দু’দিন আগে জামালপুরে বিজেপির একটি দলীয় কর্মসূচিতে যোগ দিয়েছিলেন সুখদেব। তার পর থেকেই নিখোঁজ ছিলেন। রবিবার বাড়ির পাশে নিমিখাঁর পুকুরে তাঁর দেহ ভাসতে দেখেন স্থানীয় বাসিন্দারা। দেহ উদ্ধারের পর দেখা যায়, মুখে ক্ষতচিহ্ন রয়েছে। খবর দেওয়া হলে পুলিশ গিয়ে মৃতদেহ উদ্ধার করে ময়নাতদন্তের জন্য পাঠায়। ঘটনার তদন্ত শুরু করেছে পূর্বস্থলী থানার পুলিশ। পরিবারের সদস্যদের অভিযোগ, সুখদেবকে খুন করে জলে ফেলে দেওয়া হয়েছে। বিজেপির স্থানীয় নেতৃত্বের অভিযোগ তৃণমূলের দিকে। জেলা বিজেপি সভাপতি (কালনা-কাটোয়া) কৃষ্ণ ঘোষ বলেন, ‘‘জামালপুরের ওই সভায় যোগ দেওয়ার কারণেই তৃণমূল কর্মীরা তাঁকে খুন করেছে। সভা থেকে ফেরার পথতেই ওঁকে অপহরণ করেছিল তৃণমূল দুষ্কৃতীরা। তার পর খুন করে ফেলে দেওয়া হয়েছে পুকুরে।’’ আরও পড়ুন: হালিশহরে বিজেপিকর্মী খুনে ধৃত তিন, বীজপুর থানায় বিক্ষোভ বিজেপির আরও পড়ুন: ‘কোন হরিদাস পাল?’, দিলীপের খোঁচায় কল্যাণের পাল্টা ‘গুন্ডা-মস্তান’ যদিও অভিযোগ উড়িয়ে তৃণমূল নেতা তথা বর্ধমান জেলা পরিষদের সহ-সভাপতি দেবু টুডু বলেন, ‘‘পুলিশ ঘটনার তদন্ত করছে। আসল দোষীরা শাস্তি পাবে। তৃণমূল খুনোখুনির রাজনীতিতে বিশ্বাস করে না। এই খুনের সঙ্গে তৃণমূলের কোনও যোগ নেই।’’