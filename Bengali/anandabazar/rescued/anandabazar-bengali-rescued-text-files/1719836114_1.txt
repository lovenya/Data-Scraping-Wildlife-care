ময়লা সাফাই করতে সকালে এসেছিলেন পুরকর্মীরা। ময়লার ভ্যাটে বেলচা দিয়ে তুলছিলেন আবর্জনা। সে সময় কান্নার শব্দ পেয়ে আবর্জনা থেকে উদ্ধার হয় সদ্যোজাত এক শিশু। মঙ্গলবার বারাসতের ডাকবাংলো মোড়ের কাছে যশোর রোডের পাশের ঘটনা। শিশুটি জন্মানোর পরে সেখানে ফেলে দেওয়া হয় বলে দাবি বারাসত থানার পুলিশের। ময়লা ফেলতে এসে তা দেখে রক্তমাখা বাচ্চাটির পরিচর্যা শুরু করেন রাহুল নাগ ও পিঙ্কি নাগ নামে পাশ্ববর্তী এক আবাসনের দম্পতি। পরে সদ্যোজাত শিশুটিকে বারাসত হাসপাতালে নিয়ে গিয়ে ভর্তি করান স্থানীয় বারাসত অ্যাসোসিয়েশন ক্লাবের সদস্যেরা। শিশুটি এখন সুস্থ্ রয়েছে বলে জানিয়েছেন ওই হাসপাতালের চিকিৎসকরা।