হাজার টাকায় সাইকেল বিক্রি করে বাড়ি থেকে পালিয়েছিল দুই বন্ধু। এক জনের বয়স মেরেকেটে তেরো। অন্য জন এগারোয় পা দিয়েছে। নানা অ্যাডভেঞ্চারের পরে দুই ‘জিগরি দোস্ত’ পৌঁছে গিয়েছিল বিহারের সমস্তিপুরে। সেখানে কাজও জুটে গিয়েছিল। কিন্তু মোবাইলের সূত্র ধরে রবিবার সকালে দুই কিশোরকে বাগদার বাড়িতে ফিরিয়ে দিয়েছে পুলিশ। দুই কিশোর বাড়ি ছেড়েছিল গত ৯ জুন। একই স্কুলে পড়ে তারা। বাড়ি থেকে পালিয়ে প্রথমে বারুইপুরে এক আত্মীয়ের বাড়িতে যায় তারা। কিন্তু সেখানে কাজ জোটাতে না পেরে ট্রেন ধরে হাজির হয় বিহারের সমস্তিপুরে এক কিশোরের কাকার কাছে। পুলিশ জানিয়েছে, ছেলেটির পরিবারের সঙ্গে কাকার কোনও সম্পর্ক না থাকায় তিনি বাড়িতে খবর দেননি। ওই কাকাই নিজের ভাইপোকে নিজের ওষুধের দোকানে কাজে লাগিয়ে দেন। ভাইপোর বন্ধুকেও অন্য একটি দোকানে কাজের ব্যবস্থা করেন। বাড়ি থেকে পালিয়ে রোজগারের ব্যবস্থা হওয়ায় ছেলে দু’টিও স্বস্তিতে ছিল। কিন্তু কী ভাবে উদ্ধার করা হল তাদের? গাইঘাটার সিআই পার্থ সান্যাল জানিয়েছেন, পরিবার দু’টি পুলিশের দ্বারস্থ হয়েছিল। তদন্তে নেমে পুলিশ জানতে পারে, দু’জনের মধ্যে একজনের কাছে মোবাইল ফোন ছিল। সেই মতো মোবাইলের টাওয়ার লোকেশন দেখে জানা যায়, ছেলে দু’টি আছে বিহারে। মোবাইলে টাকা শেষ হয়ে গিয়েছিল। সে কথা তারা বাগদার এক মহিলাকে ফোন করে জানিয়ে মোবাইলে টাকা ভরে দেওয়ার অনুরোধ করেছিল। সেই মহিলা পুলিশকে বিষয়টি জানান। পুলিশই মোবাইলে টাকা ভরে দেয়। যাতে ফোনটি টাকার অভাবে বন্ধ না করে ছেলে দু’টি। সেই মোবাইলের সূত্র ধরেই দু’জনকে উদ্ধার করে এনে বাড়িতে ফিরিয়ে দিয়েছে বাগদার পুলিশ। পুলিশকে দুই কিশোর জানিয়েছে, নানা কারণে বাড়ির পরিবেশ তাদের পছন্দ নয়। লেখাপড়াতেও বিশেষ মন নেই। তাই ইচ্ছে ছিল, বাড়ি থেকে অন্য কোথাও গিয়ে রোজগার করে শান্তিতে থাকবে। বাড়ি থেকে পালানোর আগে একটি ছেলে তার সাইকেলটি এক হাজার টাকায় বিক্রি করে দিয়েছিল।