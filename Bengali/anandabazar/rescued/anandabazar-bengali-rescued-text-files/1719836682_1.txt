বিশালকৃতির এক অসুস্থ বাদুড় পাওয়া গেল আসানসোল ডুরান্ড রেল কলোনিতে। রেল কর্মচারীরা মঙ্গলবার সকালে বাদুড়টিকে দেখতে পেয়ে পুলিশ ও বনবিভাগকে খবর দেন। বাদুড়টির দু’ডানার বিস্তার তিন ফুটেরও বেশি। রেল কলোনির আবাসিকেরা তাকে দেখে বুঝতে পারেন অসুস্থ। তাঁরাই সেটিকে উদ্ধার করে বনবিভাগ ও পুলিশকে খবর দেন। এই এলাকাতে ছোট ছোট বহু বাদুড় দেখা যায়। কিন্তু এত বড় বাদুড় রেল কর্মচারীরা এই এলাকায় আগে কখনো নাকি দেখেননি বলে জানিয়েছেন। বেঙ্গালুরুর ইন্ডিয়ান ইনস্টিটিউট অফ সায়েন্স-এর প্রাণিবিজ্ঞানী কস্তুরী সাহা মঙ্গলবার বলেন, ‘‘বাদুড়টি ইন্ডিয়ান ফ্লাইং ফক্স বা গ্রেটার ইন্ডিয়ান ফ্রুট ব্যাট প্রজাতির। বিজ্ঞান সম্মত নাম, টেরোপাস মেডিয়াস। দক্ষিণবঙ্গের বিভিন্ন এলাকায় এদের বড় দলে দেখা যায়। আলিপুর চিড়িয়াখানাতেও এই বাদুড়দের বড় একটি কলোনি আছে।’’ জুলজিক্যাল সার্ভে অফ ইন্ডিয়ার নথি জানাচ্ছে, আসানসোলের ওই এলাকায় অপেক্ষাকৃত ছোট আকারের ফালভাস ফ্রুট ব্যাট যথেষ্ট সংখ্যায় মেলে।