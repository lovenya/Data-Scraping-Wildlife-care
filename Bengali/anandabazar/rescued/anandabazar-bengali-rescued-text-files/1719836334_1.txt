অবশেষে স্বস্তি। তাইল্যান্ডের গুহা থেকে সকলকেই জীবিত ও সুস্থ অবস্থায় উদ্ধার করল তাই সেনাবাহিনীর নেতৃত্বাধীন বহুদেশীয় বিশেষ উদ্ধার কারী দল। সেনাবাহিনীর ফেসবুক পেজেও সরকারিভাবে এই ঘোষণা করা হয়েছে। মঙ্গলবারই ছিল উদ্ধার অভিযানের তৃতীয় দিন। এর আগে আট ফুটবলারকে উদ্ধার করা সম্ভব হলেও আটকে ছিলেন চার ফুটবলার ও কোচ। বৃষ্টির কারণে উদ্ধারকাজ নিয়ে  শুরুতে অনিশ্চয়তা তৈরি হয়েছিল। কিন্তু শেষ পর্যন্ত বাকিদেরও জীবিত অবস্থায় উদ্ধার করতে সক্ষম হন বিশেষ বাহিনীর ডুবুরিরা। গত ২৩ জুন গুহা অভিযানে গিয়ে আটকে পড়েছিলেন তাইল্যান্ডে ওয়াইল্ড বোর ফুটবল দলের ১২ জন কিশোর ফুটবলার ও তাঁদের কোচ। হঠাৎ করে গুহা জলমগ্ন হয়ে যাওয়াতেই তাঁরা আটকে পড়েছিলেন। চার কিলোমিটার দীর্ঘ গুহায় তাঁরা যেখানে ছিলেন, আর গুহার প্রবেশপথ, এই দুইয়ের মাঝের অংশ জলমগ্ন হয়ে যাওয়াতেই তাঁরা বাইরে আসতে পারছিলেন না।

ফুটবল দলটিকে উদ্ধার করতে আন্তর্জাতিক ভাবেও সহযোগিতার হাত বাড়িয়ে দেওয়া হয়েছিল তাইল্যান্ড সরকারকে। গত সপ্তাহে ব্রিটিশ ডুবুরিরা দেখতে পান, গুহার ভেতরে জলকাদায় মাখামাখি হয়ে জড়সড় হয়ে আটকে আছেন ফুটবল দলের সদস্য ও তাঁদের কোচ। কী ভাবে আটক ফুটবলারদের কাছে পৌঁছলেন ডুবুরিরা, দেখুন সেই ভিডিয়ো তবে লাগাতার বৃষ্টিতেও আটকে থাকেনি উদ্ধারকাজ। গুহার ওপর দিয়ে একটি দড়ি নিয়ে যাওয়া হয় গুহার অন্য প্রান্তে, যেখানে আটকে ছিলেন ফুটবলাররা। এরপর ফুটবলার পিছু দুজন করে ডুবুরিকে কাজে লাগানো হয়। সামনে একজন ও পেছনে আরেকজন। তাঁরা এক এক করে বাইরে নিয়ে আসেন ফুটবলারদের। ১৮ দিন লাগাতার গুহায় থাকার জন্য শারীরিকভাবে অসুস্থ হয়ে পড়েছিলেন ফুটবলাররা। যে কারণে উদ্ধারকাজে বেশি সময় লাগল বলে মনে করা হচ্ছে। জলের মধ্যে তাঁদের টেনে নিয়ে যাওয়ার জন্য দরকার ছিল অক্সিজেন। দুর্বল ফুটবলারদের অক্সিজেন সিলিন্ডার নিয়ে নিয়েছিলেন তাই সেনাবাহিনীর ডুবুরিরা। কিশোর ফুটবলার ও তাঁদের কোচকে উদ্ধার করা সম্ভব হলেও গত শুক্রবার উদ্ধারকাজ চলার সময় গুহাতে অক্সিজেন সিলিন্ডার রাখতে গিয়ে মারা যান এক ডুবুরি। ফলে অতিরিক্ত সতর্কতা নিয়েছিলেন উদ্ধারকারী দলের সদস্যরা।

উদ্ধার করার পর ফুটবলারদের বাধ্যতামূলক ভাবে কালো চশমা পরিয়ে রাখা হয়েছে। কারণ, অনেকদিন অন্ধকারে থাকার পর হঠাৎ আলোর মধ্যে পড়লে তাঁদের চোখ খারাপ হতে পারে। তাঁদের রাখা হয়েছে হাসপাতালেই। সকলেই মোটের ওপর সুস্থ বলেই জানানো হয়েছে।

বিশ্বকাপ চলাকালীন এই ঘটনায় উদ্বিগ্ন ছিল সারা দুনিয়া। এখন সর্বত্রই স্বস্তির নিঃশ্বাস। ফুটবলারদের বিশ্বকাপ দেখার আমন্ত্রণ আগেই পাঠিয়েছিল ফিফা। ওল্ড ট্রাফোর্ডে ফুটবলারদের আসার কথা জানিয়েছে ইংল্যান্ডের ম্যাঞ্চেস্টার ইউনাইটেড ক্লাবও। গ্রাফিক- শৌভিক দেবনাথ