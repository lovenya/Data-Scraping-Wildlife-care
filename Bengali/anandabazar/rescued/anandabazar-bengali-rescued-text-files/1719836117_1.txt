নিখোঁজ হওয়ার দু’দিন পর খোঁজ মিলল আসানসোল পুরসভার কংগ্রেস কাউন্সিলর অভিজিৎ আচার্যের ভাই সুরজিৎ আচার্যের। সুরজিৎবাবু সোমবার দুপুর থেকে নিখোঁজ ছিলেন। সে দিন তিনি বাড়ি থেকে বেরিয়ে আর ফেরেননি। বুধবার সকালে বহরমপুরের একটি হোটেলে অচেতন অবস্থায় পুলিশ তাঁকে উদ্ধার করে। পরিবার সূত্রে জানা যায়, প্রতিদিনের মতো সে দিন সকালেও পেশায় জীবনবিমার এজেন্ট সুরজিৎবাবু বাড়ি থেকে বেরিয়েছিলেন। দুপুর ২টো নাগাদ বাড়িতে ফোন করে জানতে চান, মেয়ে স্কুল থেকে ফিরেছে কি না। নিজেও কিছুক্ষণ পরে ফিরবেন বলে জানিয়েছিলেন। কিন্তু তার পরে আর ফেরেননি। অভিজিৎবাবু জানান, সে দিন সন্ধ্যায় তাঁরা খবর পান, ভাই বীরভূমের রামপুরহাট এলাকায় রয়েছে। মঙ্গলবার বিকেলে কুলটি থানা সূত্রে জানা যায়, সুরজিৎবাবু বহরমপুরে ৩৮ নম্বর কেএন রোডে রয়েছেন। কিন্তু সে দিন বিকেলে বহরমপুর থানার পুলিশ তাঁর কোনও হদিস দিতে পারেনি। বুধবার ভোরে বাসস্ট্যান্ডে সুরজিৎবাবুর মোটরবাইকের হদিস মেলে। ফের আশপাশে খোঁজাখুজি শুরু হয়। বুধবার সকালে কেএন রোড লাগোয়া একটি গেস্ট হাউস থেকে প্রায় সংজ্ঞাহীন অবস্থায় তাঁকে উদ্ধার করা হয়। পরিবার সূত্রে জানা গিয়েছে, সুরজিৎবাবু মাঝেমাঝেই তারাপীঠে যেতেন। কাউন্সিলর অভিজিৎবাবু বলেন, ‘‘মনে হচ্ছে কোনও তান্ত্রিকের পাল্লায় পড়ে ভাই নিখোঁজ হয়েছিল।’’