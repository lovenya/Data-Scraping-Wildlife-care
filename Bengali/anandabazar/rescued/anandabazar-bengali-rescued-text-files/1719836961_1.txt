আবার অগ্নিকাণ্ডের ঘটনা শহরে। বৃহস্পতিবার নিউটাউনের একটি বহুতল আবাসনে আগুন লেগে যায়। পুলিশ সূত্রে জানা গিয়েছে, ‘বলাকা’ নামের ওই আবাসনের তিন নম্বর গেটের কাছে আগুন লেগে যায়। তবে এই ঘটনায় কেউ হতাহত হননি বলে জানা গিয়েছে। আবাসনের ওই অংশের বাসিন্দাদের দ্রুত নিরাপদ স্থানে সরিয়ে আনেন দমকলের আধিকারিকরা। দমকল সূত্রে জানা গিয়েছে, দুপুর ২টো নাগাদ প্রথম দমকলের কাছে খবর যায়। খবর পাওয়ার পরেই ঘটনাস্থলে পৌঁছয় দমকলের দু’টি ইঞ্জিন। জানা গিয়েছে, আগুন এখন অনেকটাই নিয়ন্ত্রণে এসেছে। তবে পার্শ্ববর্তী এলাকা কালো ধোঁয়ায় ঢেকে গিয়েছে। প্রত্যক্ষদর্শীদের একাংশ জানিয়েছেন, ঘটনাস্থলে বিস্ফোরণের শব্দ পাওয়া গিয়েছে। তাঁদের মধ্যে আবার কারও কারও দাবি, আবাসনের অগ্নিনির্বাপণ ব্যবস্থা যথাযথ ছিল না। কীভাবে আগুন লাগল এবং আগুনের উৎস কী, তা খতিয়ে দেখার চেষ্টা চলছে।