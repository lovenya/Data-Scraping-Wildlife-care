সম্তর্পণে ব্যাগ খুলে হতবাক বোমা নিষ্ক্রিয়ক বাহিনীর কর্মী। বিস্ফোরক কোথায়, ব্যাগে ঠাসা রয়েছে গাঁজার প্যাকেট! গত সন্ধেয় করিমগঞ্জের ঘাটলাইনের জনবহুল এলাকায় মিলেছিল পরিত্যক্ত ব্যাগটি। বোমাতঙ্ক ছড়ায় শহরে। পুলিশ সেটি নিয়ে যায় সরকারি স্কুলের মাঠে। খবর পাঠানো হয় সেনাবাহিনীর কাছে। আজ সকালে ‘বোমা’ নিষ্ক্রিয় করার কাজ শুরু করেন মণিপুরের জিরিবাম থেকে আসা অসম রাইফেলস-এর ২৭ নম্বর ব্যাটেলিয়নের জওয়ানরা। সঙ্গে ছিল অসম পুলিশও। সেনাবাহিনীর একটি স্নিফার ডগ কালো রঙের ব্যাগটি শুঁকে ইশারায় জানিয়ে দেয়, তাতে বারুদ জাতীয় কোনও সামগ্রী থাকা সম্ভাবনা কম। অসম পুলিশের এক এএসআই ব্যাগটি খোলেন। একটি প্যাকেট ছিল তাতে। সাবধানে প্যাকটটি খুললে উদ্ধার হয় প্রায় ৫ কিলোগ্রাম গাঁজা। করিমগঞ্জের পুলিশ সুপার প্রদীপরঞ্জন কর জানান, শহরের বিভিন্ন এলাকা, জাতীয় সড়কে তল্লাশি চালানো হচ্ছে। চোরাপাচারের জন্যই ওই গাঁজা নিয়ে আসা হয়েছিল বলে অনুমান। সম্ভবত ধরা পড়ার আশঙ্কায় সে ব্যাগটি ফেলে পালায়।