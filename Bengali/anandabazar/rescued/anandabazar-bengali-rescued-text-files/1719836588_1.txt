ঘূর্ণিঝড় আমপান (প্রকৃত উচ্চারণ উম পুন)-এর তাণ্ডবে লন্ডভন্ড দক্ষিণবঙ্গের বিস্তীর্ণ এলাকা। এর প্রভাবে এলোমেলো কলকাতার কোথাও নেই বিদ্যুৎ পরিষেবা, তো কোথাও পানীয় জলের সঙ্কট। তবে  আমপানের প্রভাবে শুধু বিপদে পড়েনি মানুষ, রাস্তাঘাটে থাকা প্রাণীরাও রয়েছে সমস্যায়। কোনও এলাকায় জলভর্তি গোয়ালে আটকে রয়েছে গরু, তো গলা-জল ডিঙিয়ে ঘুরে বেড়াচ্ছে কুকুর। সে রকমই জলের  হাত থেকে বাঁচতে বাড়ির কার্নিশে উঠে থাকা এক কুকুরকে উদ্ধার করেছেন দুই যুবক। সেই উদ্ধারের ভিডিয়ো সোশ্যাল মিডিয়ায় ছড়িয়ে পড়তেই ভাইরাল হয়েছে। সেই ভিডিয়োতে দেখা যাচ্ছে, জল থেকে বাঁচতে বাড়ির জানলার কার্নিশে উঠে গুটিসুটি হয়ে বসে আছে কুকুরটি। তাকে ওই ভাবে দেখে এগিয়ে এসেছিলেন দুই যুবক। এক জন দাঁড়িয়ে ছিলেন হাঁটুজলে। অন্যজন পাঁচিলে উঠে ধরার চেষ্টা করছিলেন কুকুরটিকে। তার পর পাঁচিলে থাকা যুবক কুকুরটিকে ধরে তুলে দিলেন নীচে দাঁড়িয়ে থাকা যুবকের কোলে। এই ঘটনাটি ঘটেছে বরাহনগর স্টেশন সংলগ্ন নরেন্দ্রনগরে। সেখানকার বাসিন্দা অভ্রদীপ দাস বৃহস্পতিবার দুপুরে কুকুরটিকে দেখতে পান। তার পর ডেকে নেন বন্ধু অরুণালোক দাসকে। বিষয়টি নিয়ে অভ্রদীপ বলেছেন, ‘‘আমি কুকুরটিকে ওই অবস্থায় দেখে অরুণালোককে খবর দিই। ও আসার পর দু’জন মিলে কুকুরটিকে উদ্ধার করি। তার পর খাবার খাইয়ে তাকে ছেড়ে দিয়ে দিয়ে আসি শুকনো এলাকায়।’’ দেখুন সেই ভিডিয়ো— আরও পড়ুন: করোনা হোক বা আমপান, জনঘনত্বেই লুকিয়ে বিপর্যয়! আরও পড়ুন: ঝড়ে বিধ্বস্ত কলেজ স্ট্রিটে জলে গেল বহু কোটি টাকার বই