ভরসন্ধ্যায় এক যুবতীকে অপহরণের চেষ্টা। খবর পাওয়ার ঘণ্টাখানেকে মধ্যে অপহৃত যুবতীকে উদ্ধার করল পুলিশ। সোমবার সন্ধ্যায় দুর্গাপুরে রাজ্য সরকারের ওয়েবেল আইটি পার্কের সামনে ঘটনাটি ঘটেছে। এই ঘটনায় চাঞ্চল্য ছড়িয়েছে এলাকায়। যুবতীকে উদ্ধারের খবর নিশ্চিত করেছেন দুর্গাপুরের এসিপি তথাগত পাণ্ডে। পুলিশ সূত্রে খবর, সন্ধ্যায় অফিস থেকে বাড়ি ফিরছিলেন দুর্গাপুরের ৩৭ নম্বর ওয়ার্ডের সুকান্তপল্লির বাসিন্দা ওই যুবতী। সেই সময় কয়েক জন একটি চারচাকার গাড়িতে করে এসে তাঁকে অপহরণের চেষ্টা করে। সেই খবর পাওয়া মাত্রই ঘটনাস্থলে ছুটে যায় দুর্গাপুর থানার পুলিশ। যান এসিপি তথাগতও। তার পরেই শুরু হয় তল্লাশি-অভিযান। মাত্র এক ঘণ্টার মধ্যে ওই যুবতীকে উদ্ধার করা হয়। তথাগত বলেন, ‘‘আমরা খবর পেয়েই ছুটে এসেছি। সব থানাকে খবর দেওয়া হয়। তল্লাশি চালিয়ে যুবতীকে উদ্ধার করেছি।’’ কিন্তু কোথা থেকে যুবতীকে উদ্ধার করা হয়েছে, তা তদন্তের স্বার্থে প্রকাশ্যে আনতে চাননি পুলিশকর্তা। তিনি জানান, সিসিটিভি ফুটেজ খতিয়ে দেখা হচ্ছে। অপহরণের সঙ্গে কারা যুক্ত, তার খোঁজ চলছে।