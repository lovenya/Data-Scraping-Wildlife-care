ভারত-পাক সম্পর্কে ফের সমীকরণ বদলের ইঙ্গিত। ইয়েমেন থেকে উদ্ধার করা ভারতীয়দের দেশে ফেরাতে বিশেষ বিমানের বন্দোবস্ত করে গত কালই বন্ধুত্বের বার্তা দিয়েছিলেন পাক প্রধানমন্ত্রী নওয়াজ শরিফ। আজ সেই ১১ জনের দল করাচি থেকে দেশের মাটিতে পা রাখা মাত্রই ইসলামাবাদের উদ্দেশে পাল্টা সৌজন্যের বার্তা দিলেন প্রধানমন্ত্রী নরেন্দ্র মোদীও। উদ্ধারকাজে পাকিস্তানের এই ভূমিকাকে ‘মানবিক’ আখ্যা দিয়ে নওয়াজ শরিফকে ধন্যবাদ জানিয়েছেন মোদী। বলেছেন, ইয়েমেনের যুদ্ধ পরিস্থিতিই বুঝিয়ে দিয়ে গেল মানবসেবার ধর্ম কোনও সীমানা মানে না। বিদেশসচিব এস জয়শঙ্করও আজ পাকিস্তানের ভূয়সী প্রশংসা করেন। সংবাদমাধ্যমকে বলেন, ‘‘ইয়েমেনের উদ্ধারকাজে পাকিস্তানের ভূমিকা নিঃসন্দেহে অত্যন্ত ইতিবাচক। নানাবিধ সমস্যার সঙ্গে যুঝেও ভারতীয়দের ফেরাতে ইসলামাবাদের এই উদ্যোগকে সাধুবাদ জানাতেই হয়। বিপদ এলেই মানুষের ভাল দিকটা বেরিয়ে আসে।’’ ইয়েমেনের উদ্ধারকাজে পাকিস্তানও সেই ‘ভাল’ রাষ্ট্রের ভূমিকাই পালন করেছে বলে দাবি তাঁর। এ দিকে, আজই ইয়েমেনে বাড়ানো হয়েছে উদ্ধারকাজের সময়সীমা। যুদ্ধের মাটি থেকে বিমানে উদ্ধারকাজ আজই শেষ হবে বলে জানিয়েছিল ভারতীয় বিদেশ মন্ত্রক। কিন্তু আটক ১৪০ জন নার্সের একটি দলের অনুরোধে আগামিকালও উদ্ধারকাজ চালানো হবে বলে আজ জানালেন বিদেশ মন্ত্রকের মুখপাত্র সইদ আকবরুদ্দিন। এখনও পর্যন্ত ৪,৫০০ ভারতীয়কে উদ্ধার করা গিয়েছে বলে দাবি প্রতিরক্ষা মন্ত্রকের। যার মধ্যে আজ ৪৫০ জনকে সানা থেকে এয়ার ইন্ডিয়ার বিশেষ বিমানে ভারতে আনা হয়েছে। ‘অপারেশন রাহত’ অব্যাহত রাখতে এখনও অল-হুদাইদহ বন্দরে নোঙর করে আছে ভারতীয় যুদ্ধজাহাজ আইএনএস সুমিত্রা। আগামিকালের মধ্যেই সব ভারতীয়কে দেশে ফেরাতে সজাগ বায়ুসেনাও। সংবাদমাধ্যমের সঙ্গে কথা প্রসঙ্গে আকবরুদ্দিন বলেন, ‘‘এই ১৪০ জন নার্সের কথা ভেবেই সময়সীমা বাড়ানো হল। আশা করছি, আগামিকালই এঁদের দেশে ফেরাতে পারব। তবে পুরোটাই নির্ভর করছে ইয়েমেন সরকারের ছাড়পত্র পাওয়ার উপরে।’’ যুদ্ধ পরিস্থিতির কারণেই গত কয়েক সপ্তাহ ধরে স্বাভাবিক উড়ান পরিষেবা বন্ধ রেখেছে ইয়েমেন সরকার। সানায় দিনে দু’বার ভারতকে বিশেষ বিমান নামানোর অনুমতি দেওয়া হয়েছে। তবু যাবতীয় প্রতিবন্ধকতা সত্ত্বেও ভারতীয় বাহিনী যে ভাবে উদ্ধারকাজ চালিয়েছে, আজও তার প্রশংসা শোনা গিয়েছে বিশ্বের বিভিন্ন প্রান্ত থেকে। নিজের দেশের নাগরিকদের উদ্ধারে একই রকম তৎপরতা দেখিয়েছে চিনও। সপ্তাহখানেক আগেই ইয়েমেন-প্রবাসী ৬০০ জনকে উদ্ধার করেছে বেজিং। তবু ভারতের কৃতিত্বকেই বড় করে দেখতে চাইছে বিশেষজ্ঞ মহল। কারণ, উদ্ধারে ভারতের সাহায্য চেয়েছে অন্তত ২৬টি দেশ। জয়শঙ্করও আজ দাবি করেন, ‘‘নিজেদের নাগরিকদের উদ্ধারের পাশাপাশি ৩২টি দেশের অন্তত ৪০৯ জনকে উদ্ধার করেছে আমাদের সেনা।’’ সংশয় থাকছেই। ইয়েমেনে এখনও কিছু ভারতীয় যোগাযোগ-বিচ্ছিন্ন অবস্থায় আটকে বলে স্থানীয় সূত্রের খবর। আজ তেমনই একটি দলের আর্জি মেনে উদ্ধারকাজের সময়সীমা বাড়ানো হয়েছে। অন্য দিকে, কর্মসূত্রে সানার বাসিন্দা ভারতীয় নাগরিক সলমন রহমান এখনও নিখোঁজ। স্ত্রী এবং পাঁচ সন্তান-সহ সাত বছর ধরে ইয়েমেনে রয়েছেন তিনি। তাঁর পরিবারের দাবি, সলমনকে অপহরণ করে পণবন্দি বানিয়েছে জঙ্গিরা। ছ’জন বন্দুকবাজের একটি দল গত ২৬ মার্চ তাঁদের ফ্ল্যাটে হামলা চালায় বলে অভিযোগ। তাঁকে উদ্ধারের আর্জি জানিয়ে কেরলের মুখ্যমন্ত্রী উমেন চান্ডি এবং বিদেশমন্ত্রী সুষমা স্বরাজকে ই-মেলও করেছে সলমনের পরিবার।