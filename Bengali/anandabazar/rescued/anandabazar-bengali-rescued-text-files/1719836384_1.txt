শীত-বিকেলের আলো তখন প্রায় পড়ে এসেছে। আলপথ ধরে মাঠে যাচ্ছিলেন মাঝবয়সি নুর আহমেদ মোল্লা। একটা গোঙানির শব্দ শুনে থমকে দাঁড়ান তিনি। বেশ কিছু ক্ষণ খোঁজাখুঁজির পরে দেখতে পান, বেগুন খেতের মধ্যে কাপড়ে জড়ানো অবস্থায় পড়ে আছে এক সদ্যোজাত কন্যাসন্তান। শুক্রবার শাসনের বোয়ালঘাটা এলাকার ঘটনা। পুলিশ এবং চাইল্ড লাইনের উদ্যোগে আপাতত বারাসত জেলা হাসপাতালে চিকিৎসাধীন শিশুটি। তাকে পর্যবেক্ষণে রাখা হয়েছে। প্রাথমিক তদন্তে পুলিশের অনুমান, কেউ রাতের অন্ধকারে বাচ্চাটিকে খেতের মধ্যে ফেলে দিয়ে গিয়েছে। নুর জানান, এ দিন বিকেলে তিনি নিজের খেতে যাচ্ছিলেন। মাঝরাস্তায় একটি অস্ফূট শব্দ শুনতে পান। বেশ কিছু ক্ষণ খোঁজাখুঁজির পরে বেগুন খেতের ভিতরের দিকে গাছের আড়ালে কাপড়ে মোড়া শিশুটিকে দেখেন তিনি। সঙ্গে সঙ্গে নুর মাঠে না গিয়ে বাচ্চাটিকে নিয়ে বাড়ি ফিরে আসেন।নুরের কথায়, ‘‘শিশুটি এতটাই অসুস্থ হয়ে প়়ড়েছিল যে, কাঁদতেও পারছিল না।’’ এলাকার বাসিন্দারা সঙ্গে সঙ্গে ঘটনাটি শাসন থানায় জানান। পুলিশ খবর পাঠায় চাইল্ড লাইনে। তাদেরই উদ্যোগে শিশুটিকে বারাসত জেলা হাসপাতালে ভর্তি করা হয়। তাকে এসএনসিইউ বিভাগে রাখা হয়েছে। হাসপাতালের সুপার সুব্রত মণ্ডল জানান, কন্যাসন্তানটি দু’দিনের বলে তাঁদের ধারণা। শীতে ফাঁকা মাঠে পড়ে থেকে এবং অনাহারে সে অসুস্থ হয়ে পড়েছে। তার বুকেও সংক্রমণ রয়েছে। শিশুটির উপরে নজর রাখা হচ্ছে।