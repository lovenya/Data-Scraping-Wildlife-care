অতিমারি আবহে দীর্ঘ দিন ধরে বন্ধ স্কুল। আর সেই সুযোগে অফিসঘরে আশ্রয় নিয়েছিল বিরল প্রজাতির একটি তক্ষক (টোকে গেকো)। বিষয়টি জানতে পেরে মঙ্গলবার সেটিকে বন দফতরের হাতে তুলে দিলেন জলপাইগুড়ির বানারহাট ব্লকের ওই স্কুলের শিক্ষকেরা। স্থানীয় সূত্রের খবর, করোনাভাইরাস সংক্রমণের কারণে জেরে দীর্ঘদিন ধরেই বন্ধ রয়েছে বানারহাট ব্লকের গয়েরকাটার অজয় ঘোষ স্মৃতি প্রাথমিক বিদ্যালয়। সেই সুযোগে নিরিবিলি জায়গায় আশ্রয় নিয়েছিল তক্ষকটি। বিদ্যালয় সূত্রের খবর, মিড-ডে-মিলের কাজে মঙ্গলবার বিদ্যালয়ে এসেছিলেন বেশ কয়েকজন শিক্ষক-শিক্ষিকা। তাঁরাই তক্ষকটিকে দেখতে পেয়ে মরাঘাট রেঞ্জের বনকর্মীদের খবর দেন। খবর পেয়ে বনকর্মীরা এসে স্কুলের অফিসঘরে ঝোলানো একটি ক্যালেন্ডারের পিছন থেকে তক্ষকটিকে উদ্ধার করে রেঞ্জ অফিসে নিয়ে যান। মরাঘাট রেঞ্জের এসিএফ বিপাশা পারুল জানিয়েছেন, উদ্ধার করা  তক্ষকটিকে জঙ্গলে ছেড়ে দেওয়া হবে।