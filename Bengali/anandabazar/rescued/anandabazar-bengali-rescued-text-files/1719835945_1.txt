বছর পঞ্চাশের এক মানসিক ভারসাম্যহীন মহিলাকে উদ্ধার করে শক্তিনগর জেলা হাসপাতালে ভর্তি করল পুলিশ। রবিবার রাতে নাকাশিপাড়ার গলায়দড়ি গ্রামে মাঠের পাশে ওই মহিলাকে পড়ে থাকতে দেখেন এলাকার লোকজন। তাঁরাই খবর দেন পুলিশকে। নাকাশিপাড়ার পুলিশ তাকে উদ্ধার করে প্রথমে বেথুয়াডহরি গ্রামীণ হাসপাতালে নিয়ে যায়। তার শারীরিক অবস্থা খারাপ থাকায় তাকে শক্তিনগর জেলা হাসপাতালে স্থানান্তরিত করা হয়। রাতেই পুলিশ তাকে জেলা হাসপাতালে নিয়ে আসে। পুলিশ জানিয়েছে, ওই মহিলার যৌনাঙ্গ থেকে প্রচুর রক্তপাত হয়। তবে ঠিক কি কারণে রক্তপাত হয়েছে তা এখনও পর্যন্ত পরিষ্কার নয়। জেলা হাসপাতালের সুপার হিমাদ্রী হালদার বলেন, ‘‘ওই মহিলার যৌনাঙ্গে আঘাতের চিহ্ন রয়েছে।’’ জেলা পুলিশ সুপার ভরতলাল মিনা বলেন, ‘‘কী কারণে রক্তপাত হয়েছে তা পরিষ্কার নয়।’’ মহিলার অবস্থা অনেকটাই স্থিতিশীল বলে হাসপতাল সূত্রে জানা গিয়েছে।