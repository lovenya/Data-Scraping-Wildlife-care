তখন রাত পায় ১০টা। সোমবার ভোটপ্রচার সেরে ফিরছেন বিষ্ণুপুরের তৃণমূল প্রার্থী শ্যামল সাঁতরা। জয়পুর জঙ্গলের পাশে শুনশান রাস্তা দিয়ে যাওয়ার সময় তাঁর চোখে পড়ে, রাস্তার ধারে বসে রয়েছেন এক মহিলা। নাম-ঠিকানা ভুলে যাওয়া ওই মহিলার হাতে জল-মিস্টি তুলে দিয়ে পুলিশকে খবর দেন তিনি। টহলদারি পুলিশের হাতে তাঁকে তুলে দিয়ে বাড়ি ফেরেন শ্যামল। রাতেই পুলিশ খোঁজ খবর করে জানতে পারে, ওই মহিলার নাম গিরিবালা দাসসাউ (৬৮)। বাপের বাড়ি হুগলির গোঘাটে। শ্বশুরবাড়ি ঝাড়খণ্ডে। স্বামীর মৃত্যুর পর থেকেই তিনি গোঘাটে রয়েছেন। পুলিশ জানিয়েছে, সোমবার সকালে পড়শিদের সঙ্গে আরামবাগ এসেছিলেন তিনি। ফেরার পথে ভুল বাসে উঠে পড়ায় তিনি তিনি জয়পুর চলে আসেন। ওই মহিলা মানসিক সমস্যায় আক্রান্ত বলে জানিয়েছে পুলিশ। পুলিশকে তিনি জানান, বাস থেকে মেনে হাঁটতে হাঁটতে তিনি বিষ্ণুপুর – জয়পুর জঙ্গলের মাঝে চলে আসেন। কোথায় যাবেন বুঝে উঠতে না পেরে রাস্তায় বসে পড়েন তিনি। মঙ্গলবার ভোরে মহিলার বাপের বাড়ি আরামবাগের গোঘাট থেকে পড়শিরা আসেন তাঁকে নিতে। সমস্ত তথ্য খতিয়ে দেখে ওই মহিলাকে তাঁরপ আত্মীয়দের হাতে তুলে দেয় পুলিশ। দিল্লি দখলের লড়াই, লোকসভা নির্বাচন ২০১৯ বিষ্ণুপুর থানার আইসি পথিকৃৎ চট্টোপাধ্যায় বলেন , “বিষ্ণুপুর – জয়পুর রাজ্য সড়কে জঙ্গল বরাবর টহলদারি পুলিশের হাতে সোমবার রাতে ওই মহিলাকে তুলে দেওয়া হয়। পুলিশ বিভিন্ন ভাবে যোগাযোগ করার চেষ্টা করেন। মানসিক সমস্যায় আক্রান্ত ওই মহিলা থেকে ঠিকঠাক উত্তর মেলেনি। একেক বার একেক কথা বলছিলেন তিনি। তবে শেষপর্যন্ত তাঁকে তাঁর পরিবারের হাতেই তুলে দেওয়া সম্ভব হয়েছে।”