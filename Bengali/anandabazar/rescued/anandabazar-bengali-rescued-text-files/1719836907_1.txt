প্রায় সাড়ে চার দিন ধরে আটকে থাকার পর কুয়ো থেকে উদ্ধার করা হল ১১ বছরের রাহুল সাহুকে। শুক্রবার ছত্তীসগঢ়ের পিহরিদ গ্রামে ৮০ ফুট একটি কুয়োয় পড়ে যায় এই নাবালক। এর পর থেকেই তাকে উদ্ধার করার জন্য উঠে পড়ে লেগেছিলেন উদ্ধারকর্মীরা। টানা ১১০ ঘণ্টার অভিযান শেষে তাকে মঙ্গলবার রাতে উদ্ধার করা হয়। স্থানীয় সূত্রে খবর, শুক্রবার খেলতে খেলতে মালখারোদা ব্লকের পিহরিদ গ্রামে নিজের বাড়ির পিছনের একটি কুয়োতে পড়ে যায় রাহুল। তাকে বাঁচিয়ে রাখার জন্য শীঘ্রই অক্সিজেন সরবরাহের জন্য একটি পাইপলাইন তৈরি করে কুয়োর গভীর অবধি পাঠানো হয়েছিল। জাতীয় বিপর্যয় মোকাবিলা বাহিনী (এনডিআরএফ), সেনাবাহিনী এবং স্থানীয় পুলিশ-সহ প্রায় ৫০০ জন শুক্রবার সন্ধ্যা থেকে উদ্ধার কাজ শুরু করে। মঙ্গলবার সকালে ওই নাবালকের কোনও সাড়া না পাওয়ায় ভয় পেয়েছিলেন উদ্ধারকর্মীরা। তবে বেলা বাড়তে খাবারের জন্য সঙ্কেত পাঠায় সে। এর পর সন্ধ্যায় তাকে উদ্ধার করা হয়। ছত্তীসগঢ়ের মুখ্যমন্ত্রী ভূপেশ বাঘেল টুইট করে জানিয়েছেন, ‘সকলের প্রার্থনা এবং উদ্ধারকর্মীদের নিরলস প্রচেষ্টায় রাহুলকে নিরাপদে কুয়ো থেকে বার করে আনা হয়েছে। সে যেন তাড়াতাড়ি সম্পূর্ণ ভাবে সুস্থ হয়ে ওঠে সেই কামনাই করি।’ সবচেয়ে আগে সব খবর, ঠিক খবর, প্রতি মুহূর্তে। ফলো করুন আমাদের Google News, Twitter এবং Instagram পেজ।