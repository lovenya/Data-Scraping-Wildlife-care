ফের বড়সড় সাফল্য পেল মালদহের হরিশ্চন্দ্রপুর থানার পুলিশ। গোপন সূত্রে খবর পেয়ে বাংলা-বিহার সীমানা থেকে বেশ কিছু আগ্নেয়াস্ত্র-সহ ২ দুষ্কৃতীকে গ্রেফতার করেছেন তাঁরা। শুক্রবার গভীর রাতে অভিযান চালিয়ে গোবরাঘাট এলাকা থেকে আগ্নেয়াস্ত্র-সহ দুষ্কৃতীদের গ্রেফতার করা হয়েছে বলে জানিয়েছে পুলিশ। পুলিশ সূত্রে জানা গিয়েছে, ধৃত ওই ২ দুষ্কৃতীর নাম সাদ্দাম হোসেন (২৫) এবং মইদুল হক (২২)। এদের ২ জনেরই বাড়ি মানিকচক থানার ধরমপুর এলাকায়। শনিবার তাদের চাঁচল মহকুমা আদালতে পেশ করা হয়। হরিশ্চন্দ্রপুর থানা পুলিশ আরও জানিয়েছে, শুক্রবার গভীর রাতে হরিশ্চন্দ্রপুর থানা বাংলা-বিহার সীমান্তবর্তী এলাকার গোবরাঘাটে ২ ব্যক্তিকে ঘোরাঘুরি করতে দেখা যায়। পুলিশ খবর পাওয়া মাত্রই ঘটনাস্থলে যায় এবং দুই সন্দেহভাজন ব্যক্তিকে আটক করে। সেখানে তল্লাশি  চালিয়ে ২টি পাইপগান, ২টি রাইফেল এবং ৫ রাউন্ড কার্তুজ উদ্ধার হয়। এর পরই পুলিশ ওই ২ জনকে গ্রেফতার করে হরিশ্চন্দ্রপুর থানায় নিয়ে আসে। কী উদ্দেশ্যে তারা সেখানে গিয়েছিল, সে বিষয়ে তদন্ত শুরু করেছে পুলিশ।