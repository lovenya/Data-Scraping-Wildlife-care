নিখোঁজ যুবকের মৃতদেহ উদ্ধার করল পুলিশ। রবিবার পাঁশকুড়া থানার বৃন্দাবনচক এলাকার চাপদা গ্রামের ঘটনা। জানা গিয়েছে অলকেশ খাটুয়া (৩৫) নামে ওই যুবক স্থানীয় পরমানন্দপুর গ্রামের বাসিন্দা। এ দিন সকাল ১০টা নাগাদ চাপদার পশ্চিমপাড়ায় একটি ঝোপের মধ্যে গলায় লতানো গাছ প্যাঁচানো অবস্থায় তাঁর দেহ উদ্ধার হয়। পুলিশ জানিয়েছে চাপদা গ্রামের একটি হোসিয়ারি কারখানায় কাজ করতেন অলকেশবাবু, আবার ওই গ্রামেই তাঁর শ্বশুরবাড়ি। শনিবার সকালে কারখানায় এসেছিলেন, কিন্তু তারপর আর বাড়ি ফেরেননি। অন্যদিকে শনিবার বিকেলে তমলুক শহরের স্টিমারঘাটের কাছে রূপনারায়ণের পাড় থেকে এক মহিলার পচাগলা দেহ উদ্ধার হয়। তমলুক থানার পুলিশ জানিয়েছে, ওই মহিলার পরিচয় জানা যায়নি। মৃত্যুর কারণ জানতে মৃতদেহ ময়নাতদন্তের জন্য পাঠানো হয়েছে।