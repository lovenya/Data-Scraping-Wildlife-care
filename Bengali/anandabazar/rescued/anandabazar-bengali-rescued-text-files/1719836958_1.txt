বাংলাদেশের ঘটনা। শনিবার রাতে আমড়াখালির দিক থেকে কাগজপুকুরের দিকে এগিয়ে যাচ্ছিল একটি ইঞ্জিনচালিত ভ্যান। মাঝরাস্তায় ভ্যানটিকে দাঁড় করান বর্ডার গার্ড বাংলাদেশের (বিজিবি) সদস্যরা। ভ্যানটিতে তল্লাশি চালিয়ে উদ্ধার করা হয় ৯টি ভারী সোনার বাট। বিজিবির দাবি, উদ্ধার করা সোনার বাটগুলির ওজন প্রায় ১ কেজি। এর বাজারমূল্য প্রায় ৯৪ লক্ষ টাকার কাছাকাছি। বাংলাদেশের সংবাদমাধ্যম ‘প্রথম আলো’-র সূত্রে খবর, শনিবার রাতে পাঠানো যশোর ৪৯ বিজিবির অধিনায়ক লেফটেন্যান্ট কর্নেল শাহেদ মিনহাজ ছিদ্দিকী স্বাক্ষরিত সংবাদ বিজ্ঞপ্তিতে বলা হয়, কোনও এক গোপন স‌ংবাদের ভিত্তিতে বেনাপোল বন্দর থানার আমড়াখালি এলাকায় একটি বিশেষ অভিযান পরিচালনা করেছিলেন বিজিবি-র সদস্যরা। রাত সাড়ে ৯টা নাগাদ ওই এলাকা দিয়ে একটি ভ্যান কাগজপুকুরের দিকে যাচ্ছিল। বিজিবি ভ্যানটিকে থামানোর চেষ্টা করলে ভ্যানচালক ওই পরিস্থিতিতে পালিয়ে যান। চালককে আটক করতে না পারলেও ভ্যানটিতে তল্লাশি চালিয়ে তার সিটের নীচে কৌশলে ঢেকে রাখা একটি গর্তে ৯টি সোনার বাট পাওয়া যায়। শাহেদ মিনহাজ ‘প্রথম আলো’-কে জানিয়েছেন, পলাতক ওই ভ্যানচালকের বিরুদ্ধে বেনাপোল বন্দর থানায় মামলা হয়েছে। তাঁকে আটকের চেষ্টাও চলছে। উদ্ধার করা ইঞ্জিনচালিত ভ্যানটি থানায় দেওয়া হয়েছে। উদ্ধার করা সোনার বাটগুলি কোষাগারে জমা দেওয়া হয়েছে।