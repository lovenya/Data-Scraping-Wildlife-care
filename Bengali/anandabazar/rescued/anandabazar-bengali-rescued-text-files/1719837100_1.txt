রাতভর ঘেরাও হয়ে থাকার পরে রাজ্য প্রযুক্তি বিশ্ববিদ্যালয়ের (ম্যাকাউট) অন্তর্বর্তী উপাচার্য তাপস চক্রবর্তীকে বৃহস্পতিবার সন্ধ্যার পরে পুলিশ বার করে নিয়ে যায়। শিক্ষকদের একাংশ বুধবার থেকে ম্যাকাউটের সল্টলেক ক্যাম্পাসে তাঁকে ঘেরাও করে রেখেছিলেন। আন্দোলনকারী শিক্ষকদের অভিযোগ, পুলিশ অন্তর্বর্তী উপাচার্যকে বার করে নিয়ে যাওয়ার সময় গুরুতর আহত হয়েছেন এক আন্দোলনকারী। ঘেরাওকারী শিক্ষকেরা ওই বিশ্ববিদ্যালয়ে চুক্তিভিত্তিক শিক্ষক। শিক্ষকদের চুক্তি নবীকরণের আগে ‘‌মূল্যায়ন’‌ করা হবে বলে সিদ্ধান্ত নেয় কর্তৃপক্ষ। যা নিয়ে আপত্তি রয়েছে ওই শিক্ষকদের। এই বিষয়টি নিয়েই জটিলতা তৈরি হয়। শিক্ষকদের অভিযোগ, বিশ্ববিদ্যালয়ের পরীক্ষা নিয়ামক দফতরকে এড়িয়ে অন্য কমিটি গড়ে পরীক্ষা নেওয়ার বন্দোবস্ত করা হয়েছে। অ্যাকাডেমিক কাউন্সিল অনুমোদিত কোর্স চালু করা হচ্ছে না। এ ছাড়াও অন্য বেশ কিছু বিষয় নিয়ে বিশ্ববিদ্যালয়ের শিক্ষকদের একাংশ আন্দোলন চালাচ্ছেন। অন্তর্বর্তী উপাচার্য পরে রাতে বলেন, “বুধবারই ঘেরাওয়ের ধরণ দেখে আমি পুলিশ ডেকেছিলাম। তাদের শুধু ক্যাম্পাসে থাকতে বলি। ২৪ ঘণ্টার বেশি দফতরে থাকার পরে সন্ধ্যার দিকে আমার শরীর খারাপ লাগছিল। পুলিশ জানায়, আমাকে বার করে নিয়ে যাবে। বার করার সময়ে প্রবল ধস্তাধস্তি হয়। আমি মাটিতে পড়ে যাই। আমাকে কোনওক্রমে পুলিশ বার করে এনেছে।”