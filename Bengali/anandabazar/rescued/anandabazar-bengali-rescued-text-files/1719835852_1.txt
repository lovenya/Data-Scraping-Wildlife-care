বছর আঠারোর এক কিশোরীর দেহ উদ্ধারকে কেন্দ্র করে বুধবার হাওড়ার শ্যামপুরের শশাটিতে চাঞ্চল্য ছড়ায়। বুধবার রাত পর্যন্ত কিশোরীর পরিচয় জানা যায়নি। রাস্তার ধারে শালোয়ার কামিজ পরা অবস্থায় তার দেহ থাকতে দেখে গ্রামবাসীরা পুলিশে খবর দেন। কিশোরীর কপালে আঘাতের চিহ্ন রয়েছে। পুলিশের অনুমান, তাকে খুন করা হয়েছে। দেহটি ময়না তদন্তে পাঠানো হয়েছে। জেলা গ্রামীণ পুলিশের এক কর্তা বলেন, ‘‘অস্বাভাবিক মৃত্যুর মামলা রুজু করে তদন্ত শুরু হয়েছে। ময়না-তদন্তের রিপোর্ট পেলে পরবর্তী পদক্ষেপ করা হবে।’’