বাড়ি থেকে উধাও হয়ে গিয়ে সমাজমাধ্যমের ব্যবহার বন্ধ করে দিয়েছিল এক নাবালিকা। কিন্তু তার সেই ব্যবহার না করা প্রোফাইলে ‘লাইক’ করেছিল এক যুবক। সেই সূত্র ধরেই আট মাস ধরে নিখোঁজ থাকা এক নাবালিকাকে উদ্ধার করেছে সিআইডি। ওই ঘটনায় যুক্ত থাকার অভিযোগে গ্রেফতার করা হয়েছে সেই যুবককেও। সিআইডি জানিয়েছে, ধৃতের নাম লালন শেখ। বাড়ি নদিয়ার পলাশিপাড়া থানা এলাকায়। 
মঙ্গলবার সকালে ওই বাড়িতে হানা দিয়ে অভিযুক্তকে গ্রেফতার করার পাশাপাশি ১৭ বছরের সেই নাবালিকাকেও উদ্ধার করা হয়েছে। ধৃতকে এ দিন বারুইপুর আদালতে তোলা হলে বিচারক তিন দিন পুলিশি হেফাজতে রাখার নির্দেশ দেন। সূত্রের খবর, গত অগস্ট মাসে দক্ষিণ ২৪ পরগনার জয়নগরের বাসিন্দা এক ব্যক্তি বারুইপুর থানায় অভিযোগ করেন যে, তাঁর নাবালিকা মেয়ে গোচরণ এলাকার শ্বশুরবাড়ি থেকে নিখোঁজ হয়ে গিয়েছে। বাড়িতে তার স্বামী ছাড়াও রয়েছে দু’বছরের সন্তান। অভিযোগ, ওই নাবালিকাকে পুলিশ উদ্ধার করতে না পারায় কলকাতা হাই কোর্টের নির্দেশে তদন্তভার যায় সিআইডি-র হাতে। তদন্তকারীরা জানান, পরিবারকে কিছু না জানিয়েই আচমকা উধাও হয়ে গিয়েছিল ওই নাবালিকা। তার পর থেকে নিজের ফোন ব্যবহার না করায় প্রথমে কোনও সূত্র মিলছিল না। সিআইডি-র ডিএসপি প্রণতি সাহার নেতৃত্বাধীন একটি দল খোঁজ নিয়ে জানতে পারে, ওই নাবালিকার সমাজমাধ্যমে একটি প্রোফাইল রয়েছে। সেই প্রোফাইলে থাকা ছবিতে যাঁরা লাইক বা কমেন্ট করছে, তাঁদের সম্পর্কে খোঁজ নিতে শুরু করেন তদন্তকারীরা। তাতেই লালনের সম্পর্কে জানা যায়। এক তদন্তকারী জানান, সমাজমাধ্যমের সূত্র ধরেই ওই নাবালিকার সঙ্গে অভিযুক্তের প্রথমে আলাপ হয়েছিল। এর পরে তাদের মধ্যে প্রেমের সম্পর্ক তৈরি হয়। প্রাথমিক তদন্তের পরে গোয়েন্দারা জানতে পেরেছেন, সেই সম্পর্কের জেরেই বাড়ি থেকে পালিয়ে গিয়েছিল ওই নাবালিকা।