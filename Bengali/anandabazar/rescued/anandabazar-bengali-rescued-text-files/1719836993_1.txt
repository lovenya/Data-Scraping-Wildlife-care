মধ্যপ্রদেশের ইনদওরে একটি বুটিক হোটেলে অগ্নিকাণ্ডের ঘটনা। বুধবার সকালে আগুন লাগার খবর পায় দমকল। উদ্ধারকারী দল তিন মহিলা-সহ আট জনকে উদ্ধার করা হয়েছে। আগুন এখনও পুরোপুরি নিয়ন্ত্রণে আসেনি বলে জানা গিয়েছে। ইনদওরের ‘পাপায়া ট্রি হোটেল’-এ বুধবার সকালে আগুন লেগে যায়। কিছু ক্ষণের মধ্যেই ছ’তলা হোটেলের বেশির ভাগ অংশই আগুনের কবলে চলে যায়। হোটেলকর্মীরা নিজস্ব অগ্নিনির্বাপক যন্ত্র নিয়ে নামলেও তাতে বিশেষ সুবিধা হয়নি। খবর পেয়ে ঘটনাস্থলে এসে আগুন নেভানোর কাজ শুরু করে দমকল। আগুনের জেরে ষষ্ঠ তলে আটকে পড়েন হোটেলের আবাসিকদের অনেকে। দমকল ও পুলিশ মই লাগিয়ে তাঁদের উদ্ধার করে নিরাপদ স্থানে নিয়ে যায়। ইনদওরের প্রবীণ পুলিশ আধিকারিক সংবাদ সংস্থা পিটিআইকে জানান, তিন মহিলা-সহ মোট আট জনকে সুরক্ষিত ভাবে উদ্ধার করা গিয়েছে। তাঁরা সবাই আগুন ও ধোঁয়ার কারণে আতঙ্কিত হয়ে পড়েছিলেন বলে জানিয়েছেন ওই পুলিশ আধিকারিক। সমাজমাধ্যমে ছড়িয়ে পড়েছে অগ্নিকাণ্ডের একাধিক ভিডিয়ো। তাতে দেখা যাচ্ছে, হোটেলের সর্বোচ্চ তলে কয়েক জন আটকে পড়ে রয়েছেন। তাঁরা বিছানার চাদর গ্রিলের সঙ্গে বেঁধে নীচে নামার চেষ্টা করছেন, এমন দৃশ্যও ধরা পড়েছে ভিডিয়োয়। যদিও সেই ভিডিয়োর সত্যতা যাচাই করেনি আনন্দবাজার অনলাইন। কী ভাবে হোটেলে আগুন লাগল, তা এখনও নিশ্চিত নয়। প্রাথমিক ভাবে শর্ট সার্কিট থেকেই অগ্নিকাণ্ড বলে অনুমান দমকলের। আগুন পুরোপুরি নিয়ন্ত্রণে আনার পর এ নিয়ে তদন্ত শুরু হবে বলে প্রশাসন সূত্রের খবর।