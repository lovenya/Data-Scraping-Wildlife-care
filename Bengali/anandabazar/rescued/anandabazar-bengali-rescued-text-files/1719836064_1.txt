‘‘চার্লি কলিং, বিজয় চকে পুলিশের গাড়ি আক্রান্ত হয়েছে। চালক আহত!’’ সকাল সাড়ে ন’টা। বিজয় চকে দাঁড়ানো পুলিশের গাড়ি থেকে এক টানা রেডিও মেসেজ ততক্ষণে পৌঁছে যাচ্ছে গোটা দিল্লির পুলিশ মহলে। আক্রমণস্থল দিল্লির প্রাণকেন্দ্র— একেবারে বিজয় চক! মানে সংসদের চৌহদ্দিতে। দু’পা হাটলেই যেখান থেকে পৌঁছে যাওয়া যায় নর্থ ব্লক, সাউথ ব্লক কিংবা রাষ্ট্রপতির সাকিনে। আর সেই বিজয় চকে পুলিশের গাড়ি আক্রান্ত! মোদী সরকারের দু’বছরের পূর্তির দিনটাকেই কি তা হলে আক্রমণ চালানোর জন্য বেছে নিল জঙ্গিরা! মাথায় হাত পুলিশকর্তাদের। তত ক্ষণে ঊর্ধ্বশ্বাসে গাড়ি ছুটিয়েছেন অতিরিক্ত ডেপুটি পুলিশ কমিশনার রোমিল বানিয়া। খবর এল, তখনও বাগে মানানো যায়নি আক্রমণকারীকে। পুলিশের গাড়ি আক্রমণ করে সে পরবর্তী নিশানা হিসেবে বেছে নিয়েছে একটি বেসরকারি গাড়িকে। ধরতে গেলেই লাগাতার অবস্থান বদল করে বিভ্রান্ত করে চলেছে পুলিশবাহিনীকে। শেষ পর্যন্ত অবশ্য আক্রমণকারীর চেহারা দেখা মাত্র স্বস্তির নিঃশ্বাস ফেলেন পুলিশের ওই ডেপুটি কমিশনার। বুঝতে পারেন একে ধরা পুলিশের কম্ম নয়! সাহায্য নিতে হবে বন্যপ্রাণী দফতরের। কারণ হানাদার চোর-ডাকাত বা জঙ্গি নয়। এক হৃষ্টপুষ্ট নীল গাই। প্রায় চার ঘণ্টা ধরে তাড়া করার পরে দড়ির জাল ফেলে নীল গাইটিকে বন্দি করতে সমর্থ হন বন্যপ্রাণী দফতরের কর্মীরা। নীল গাইটি এল কোথা থেকে? রাষ্ট্রপতি ভবনের ঠিক পিছনে রয়েছে সেন্ট্রাল রিজ এরিয়া। দিল্লির সদর বাজার ও ধৌলা কূঁয়া এলাকার ওই ৮৬৪ হেক্টর বনভূমিটি প্রচুর সংখ্যক এশিয়াটিক অ্যান্টিলোপ বা নীল গাইয়ের চারণভূমি। ওয়াইল্ড লাইফ এসওএস সংগঠনের মুখপাত্র সুবিধা ভাটনাগর মনে করছেন, সেখান থেকেই কোনও ভাবে ছিটকে বেরিয়ে এসেছে ওই নীল গাইটি। রাতের অন্ধকারে ঘুরতে ঘুরতে বিজয় চকে সেটি চলে আসে। দিল্লি বন দফতরের অফিসার ভি বি দাসানের মতে, সকালবেলা এত লোক আর গাড়ি দেখে পশুটি ভয় পেয়ে যায়। ছোটাছুটি শুরু করে। প্রাথমিক পরীক্ষার পরে জানা গিয়েছে, সুস্থই রয়েছে নীল গাইটি। পরীক্ষা করা হয়েছে পুলিশের গাড়ির চালককেও। নীল গাইয়ের ধাক্কায় গাড়ির উইন্ডস্ক্রিন ভেঙে যাওয়ায় চালক সামান্য চোট পেলেও তাতে ভয়ের কিছু নেই বলে জানিয়েছে পুলিশ। আর বন্দি নীল গাইটিকে আসোলা ভাট্টি অভয়ারণ্যে ছেড়ে দেওয়া হবে বলে জানিয়েছে স্বেচ্ছাসেবী সংগঠনটি।