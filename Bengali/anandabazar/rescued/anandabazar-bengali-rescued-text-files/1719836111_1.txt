ঠিক যেন বাস্তবের মোগলি! কুকুর ছানার পিছু ছুটতে ছুটতে সাইবেরিয়ার ঘন তৈগার জঙ্গলে ঢুকে পড়েছিল সদ্য হাঁটতে শেখা খুদে। সে জঙ্গল যে সে জঙ্গল নয়! নেকড়ে আর ভালুকে ভরা। কনকনে ঠান্ডা। রাতে রীতিমতো বরফ পড়ে। তবে সব বাধাই তুচ্ছ তিন বছরের খুদের কাছে। নিখোঁজ হওয়ার ৭২ ঘণ্টা পরে সুস্থ অবস্থায় উদ্ধার করা গিয়েছে সেই বিস্ময় বালক, সেরিন দপচুতকে। সাইবেরিয়ার একটি দৈনিকের রিপোর্ট অনুযায়ী, তুভা প্রজাতন্ত্রের খুট নামে একটি ছোট গ্রামের ছেলে সেরিন। রবিবার (১৮ সেপ্টেম্বর) বাড়ির কাছেই কুকুর ছানার সঙ্গে খেলছিল সে। নজর রাখছিলেন প্রপিতামহী। হঠাৎ তাঁর নজর এড়িয়ে ঘন জঙ্গলের দিকে চলে যায় সেরিন। সম্ভবত কুকুর ছানার সঙ্গে খেলতে খেলতেই। জঙ্গলের ভিতর খোঁজার সঙ্গে সঙ্গে আকাশপথেও চলে সন্ধান অভিযান। তবে বুধবারের আগে খুঁজে পাওয়া যায়নি সেরিনকে। তুভা প্রজাতন্ত্রের প্রধান শোলবান কারা-ওল বলেন, গ্রামের থেকে তিন কিলোমিটার দূরে তার খোঁজ মেলে। কী ভাবে ছিল সে এই ক’দিন? ঘন জঙ্গলে একদম একা। খাবার বলতে ছিল চকোলেটের একটা ছোট বার। গায়ে ছিল না শীতের পোশাকটুকুও। লার্ক গাছের নীচে ডালপালার মধ্যে বিছানা করে ঘুমিয়েছিল ছোট সেরিন। জঙ্গলে পশুর ভয়ও ছিল বৈকি! আপৎকালীন আধিকারিক আয়াস স্যারিগলারের কথায়, ‘‘শীতকাল আসছে। এই সময় ভালুকরা খাবার মজুত করে। তাই এমনি সময়ের থেকে বেশি হিংস্র হয়। কোনও কিছু নড়তে দেখলেই তার উপর ঝাঁপিয়ে পড়ে। আর নেকড়েও আছে।’’ তবে আশ্চর্যের বিষয়, সেরিনের গায়ে একটা আঁচড়ও পড়েনি। সেরিনের গ্রামে এখন উৎসবের মেজাজ। তার ফিরে আসার আনন্দে গোটা গ্রাম মাতোয়ারা। গ্রামবাসীরা তার নাম দিয়েছেন মোগলি। তবে খুঁজে পাওয়ার মুহূর্তটা কেমন ছিল? শোলবানের কথায়, ‘‘কাকার গলার ডাক শুনেই সাড়া  দিয়েছিল সেরিন।’’ ছুটে গিয়ে কাকার গলা জড়িয়ে সেরিনের প্রথম প্রশ্ন ছিল, ‘‘আমার খেলনা গাড়িটা ঠিক আছে তো?’’