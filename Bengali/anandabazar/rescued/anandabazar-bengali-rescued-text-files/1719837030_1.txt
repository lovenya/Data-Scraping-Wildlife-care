ফের বঙ্গোপসাগরে ডুবে গেল একটি মৎস্যজীবী ট্রলার। শুক্রবার বিকেলে ঘটনাটি ঘটেছে বকখালির হেনরি আইল্যান্ডের কালীস্থান থেকে আরও পাঁচ কিলোমিটার গভীরে। ট্রলারে থাকা ১৪ জন মৎস্যজীবীকে অবশ্য উদ্ধার করা হয়েছে। মৎস্যজীবী সংগঠন সূত্রের খবর, এ দিন সকালে কাকদ্বীপের কালীনগর থেকে এফবি বাসন্তী নামে ট্রলারটি সমুদ্রে পাড়ি দেয়। কালীস্থানের কাছে সমুদ্রে হঠাৎই নদীর চরায় ধাক্কা লেগে ট্রলারের পাটাতন ফুটো হয়ে জল ঢুকতে থাকে। মৎস্যজীবীরা প্রাণ বাঁচাতে নদীতে লাফিয়ে পড়েন। কাছাকাছি থাকা কয়েকটি ছোট ডিঙি তাঁদের উদ্ধার করে। ট্রলারের মাঝি বিকাশ দাস বলেন, “সকালে ট্রলার নিয়ে মাছ ধরতে বেরিয়েছিলাম। হঠাৎ ট্রলারে ধাক্কা লাগে। পরে দেখলাম জল ঢুকছে। উপকূলে ফিরে যাওয়ার চেষ্টা করেছিলাম। কিন্তু তা হয়নি। পুরোপুরি ডুবে যাওয়ার আগে আমার প্রাণ বাঁচানোর জন্য নদীতে ঝাঁপ দিই। পরে আমাদের চিৎকার শুনে কাছাকাছি থাকা ছোট ডিঙি নৌকো আমাদের উদ্ধার করে।” কাকদ্বীপ মৎস্যজীবী ওয়েলফেয়ার অ্যাসোসিয়েশনের সম্পাদক বিজন মাইতি বলেন, “মৎস্যজীবীরা 
সকলেই সুস্থ আছেন। ডুবে যাওয়া ট্রলারটি উদ্ধার করে ঘাটে আনা হচ্ছে।”