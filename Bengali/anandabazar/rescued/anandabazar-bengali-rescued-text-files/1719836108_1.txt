ট্রেনে মৃত বৃদ্ধের ব্যাগে টাকা উদ্ধারের ঘটনায় ধোঁয়াশা অব্যাহত। পুলিশ সূত্রে জানা গিয়েছে, কী কারণে সুভাষচন্দ্র সুরানা নামে ওই বৃদ্ধ ট্রেনে অত টাকা নিয়ে যাচ্ছিলেন, সেই বিষয়টি এখনও স্পষ্ট নয়। গত শনিবার মুম্বই-হাওড়া গীতাঞ্জলি এক্সপ্রেসের টহল দেওয়ার সময় রেল সুরক্ষা বাহিনীর জওয়ানরা দেখেন, এস-৪ কামরার ১৫ নম্বর লোয়ার বার্থে সুভাষচন্দ্রবাবুর পা নীচে ঝুলছে। পা তুলে নিতে বললেও কোনও সাড়া মেলেনি। তারপরেই জানা যায়, তিনি মৃত। সঙ্গে থাকা ড্রাইভিং লাইসেন্স থেকে ওই বৃদ্ধের পরিচয় জানা যায়। ছত্তীসগঢ়ের হালোয়াই লাইনের বাসিন্দা ওই বৃদ্ধ রায়পুর থেকে হাওড়া আসছিলেন। শনিবার রাতেই মৃতের ছেলে আনন্দ সুরানা খড়্গপুর হাসপাতালের মর্গ থেকে বাবার দেহ নিয়ে ছত্তীসগঢ়ের উদ্দেশে রওনা দেন। ঘটনায় মৃতের ছেলেকে জিজ্ঞাসা করেও ধোঁয়াশা কাটেনি বলে পুলিশের দািব। রেল পুলিশের আইসি শুভাশিস বণিক বলেন, “আগে ওই ব্যক্তি হিরের কারবার করতেন। তবে এখন উনি সোনার ব্যবসার সঙ্গে যুক্ত বলে ছেলে জানিয়েছেন। বাবা-ছেলের ব্যবসা আলাদা। তাই টাকার বিষয়ে কিছু জানা যায়নি।’’ তিনি আরও বলেন, ‘‘আয়কর দফতরের আধিকারিকরাও যোগাযোগ করেছেন। তদন্ত চলছে।”