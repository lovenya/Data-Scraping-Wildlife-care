गडचिरोली : ग्रामीण भागांतील नागरिकांचे वर्षभराचे आर्थिक बजेट सांभाळणारा तेंदूपत्ता हंगाम सुरू होताच तेंदूपाने तोडण्यासाठी जंगलात जाणाऱ्या नागरिकांवर वन्यजीवांचे हल्ले वाढले आहेत. अवघ्या दोन दिवसांत कुरखेडा व कोरची तालुक्यांत सहा जण अस्वल आणि रानडुकरांच्या हल्ल्यात जखमी झाले आहेत. कोरची तालुक्यातील मसेली जंगल परिसरात तेंदूपत्ता संकलनासाठी गेलेल्या महिला व पुरुष मजुरांवर रानडुकरांच्या कळपाने हल्ला करून गंभीर जखमी केल्याची घटना घडली. स्मिता अशोक जांभूळकर (वय ४५) रा. मसेली व सावली येथील केशव कैलास मेश्राम असे जखमींचे नाव आहे. कोरची तालुक्यात मागील पाच दिवसांपासून तेंदूपत्ता संकलन करण्यास सुरुवात झाली असून महिला व पुरुष वर्ग मोठ्या प्रमाणात तेंदूपत्ता संकलनासाठी जंगलात जातात. मसेली गावाजवळ रानडुकराच्या कळपाने हल्ला केला. या हल्ल्यात दोन मजूर गंभीर जखमी झाले. यादरम्यान सहकाऱ्यांनी आरडाओरडा केल्याने रानडुकरांनी पळ काढला. जखमी महिलेला कोरची ग्रामीण रुग्णालयात दाखल करण्यात आले. मात्र गंभीर दुखापत असल्यामुळे तिला गोंदिया येथे हलविण्यात आले तर केशव मेश्राम यांना गडचिरोली येथील रुग्णालयात दाखल करण्यात आले. या घटनेच्या आदल्या दिवशी कुरखेडा तालुक्यातील दादापूर गावाजवळील जंगलात तेंदूपत्ता संकलनाकरिता गेलेल्या महिला मजुरांवर अस्वलांनी हल्ला चढविल्याने ४ महिला मजूर जखमी झाल्या होत्या. दादापूर येथील महिला-पुरुष अशा १४ जणांचा गट गावापासून ५ किमी अंतरावर असलेल्या जंगलात तेंदूपत्ता संकलनाकरिता गेले होते. संकलनाचे काम सुरू असतानाच अचानक ५ च्या संख्येत असलेल्या अस्वलाच्या कळपाने या मजुरांवर हल्ला चढवला. या हल्ल्यात सीमा रतिराम टेकाम (वय २१), लता जीवन मडावी (वय ३५), पल्लवी रमेश टेकाम (वय २५) व रमशीला आनंदराव टेकाम (वय ३८) या चार महिला गंभीर जखमी झाल्या. दरम्यान, सहकारी मजूर शेवंता उसेंडी, रेशमा उसेंडी, नीलिमा उसेंडी, सनया टेकाम, आनंदराव मडावी, जीवन मडावी, रामचंद्र टेकाम, रतिराम टेकाम, आनंदराव टेकाम यांनी आरडाओरड ऐकताच ते मदतीला धावून गेले. त्यांना बघून अस्वलांच्या कळपाने घटनास्थळावरून पळ काढला. सर्व जखमींना तत्काळ कुरखेडा उपजिल्हा रुग्णालयात उपचाराकरिता दाखल करण्यात आले. या सर्व जखमींची प्रकृती धोक्याबाहेर आहे. या वन्यजीवांपासून सावध राहा तेंदूपत्ता संकलनाच्या हंगामात ग्रामीण भागांतील नागरिकांना जंगलात जाण्याशिवाय पर्याय नसतो. पण, याच काळात वन्यजीव-मानव संघर्ष वाढल्याचे दिसून येते. त्यातच वाघ, बिबट, अस्वल आणि रानडुक्कर या चार वन्यजीवांपासून सावध राहण्याची गरज असते. या काळात उष्णता खूप असल्याने जंगलात पाण्याचे प्रमाण कमी झालेले असते. अशा वेळेस वाघासारखे प्राणी जंगलातील नाले, डबके, ओहोळ या ठिकाणी आराम करत असतात. नकळत पाने तोडताना त्यांच्या जवळ गेल्यास हल्ला होण्याची शक्यता असते.