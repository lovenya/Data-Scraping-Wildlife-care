किन्हीराजा, जि. वाशीम ः या परिसरातील कवरदरी, रामराववाडी, पिंपळशेंडा, जनुना, किन्हीराजा परिसरांतून बाळासाहेब ठाकरे समृद्धी महामार्ग जात आहे. या महामार्गाचे काम निर्माणाधीन असून वेगाने केले जात आहे. कवरदरी व दोगलदरी या दोन्ही गावांपासून मोठमोठे डोंगर ब्लास्टिंग करून उडवले जात आहेत. सततच्या ब्लास्टिंगमुळे अभयारण्यातील वन्यप्राणी भयभीत होत आहेत.   
 
किन्हीराजा गावाच्या पश्‍चिमेकडे व उत्तरेकडे समृद्धी महामार्गाचे काम सुरू असून, त्यासाठी ब्लास्टिंग केले जात आहे. हा परिसर अभयारण्याला लागून येतो. या अभयारण्यात वन्यप्राण्यांची मोठी संख्या आहे. हरिण, काळवीट, बिबट्या, वाघ, नीलगायी, मोर, रानडुकरांसह अन्य वन्यप्राणी जंगलात वास्तव्यास आहेत. समृद्धी महामार्ग सुरू करण्याचे उद्दिष्ट लक्षात घेता काम जोमाने केले जात आहे. मध्ये येणारे डोंगर ब्लास्टिंग करून उडवले जात आहेत. यामुळे मोठमोठे आवाज होतात. आवाजांमुळे वन्य प्राण्यांत भीती वाढते आहे. काही प्राण्यांनी दाभा बार्शीटाकळीकडे आपला मोर्चा वळवला, तर काही वन्यप्राणी किन्हीराजा येथून जाणाऱ्या औरंगाबाद-नागपूर एक्स्प्रेस हायवे ओलांडून गिव्हा एरंडा मैराळडोह भागाकडे निघून गेले.  
 
वारंवार होणाऱ्या ब्लास्टिंगमुळे शेजारील अनेक गावांतील पक्क्या घरांनाही तडे गेल्याचे नागरिक सांगत आहेत. नागरिकांची, वन्यप्राण्यांची काळजी घेत या महामार्गाचे काम व्हावे, अशी मागणी परिसरातील नागरिकांकडून होत आहे.