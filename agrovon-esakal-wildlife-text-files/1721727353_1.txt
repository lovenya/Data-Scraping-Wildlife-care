तुंग, जि. सांगली :  येथील शेतवस्तीत मेंढ्यांच्या कळपावर रात्री दीडच्या सुमारास वन्यप्राण्यांच्या हल्ल्यात १७ शेळ्या ठार झाल्या. तर २  अति गंभीर अवस्थेत आहेत. घटनास्थळी वनविभागाच्या पथकाने दाखल होत पाहणी करून पंचनामा केला आहे. तर, पशुवैद्यकीय अधिकाऱ्यांनी जखमी शेळ्यांवर औषध उपचार केले. गावातील ओढ्याकडेला असलेल्या बाळू यादव यांच्या ऊस गेलेल्या शेतात तीन दिवसांपासून अडीचशे शेळ्या,- मेंढ्यांचा कळप बसवण्यात आला होता. गुरुवारी (ता.१६) रात्री दीडच्या सुमारास वन्यप्राण्यांनी कळपावर हल्ला केला. शेळ्यांच्या ओरडण्याने वस्तीवरील गजानन आरगे, शीतल आरगे, प्रकाश भानूसे  यांनी तीन वन्यप्राण्यांना हुसकावण्याचा प्रयत्न केला. परंतु त्यांच्यावरही हल्ला करण्याचा प्रयत्न केला. मोबाईल बॕटरीच्या प्रकाशात तळावर पाहिले असता सतरा शेळ्या ठार झाल्या होत्या. तर दोन गंभीर अवस्थेत होत्या. शेळ्या दावणीला बांधलेल्या असल्याने त्यांना पळणे शक्य झाले नाही. यामध्ये मेंढपाळाचे २.५० लाखांचे नुकसान झाले आहे. वनविभागाचे अधिकारी युवराज पाटील, वनरक्षक दत्तात्रेय भोसले व सागर थोरवत, पोलिस पाटील श्रुती गुरव, पशू वैद्यकीय अधिकारी  कुलकर्णी यांच्या उपस्थितीत पंचनामा करण्यात आला.