सांगली येथील नेचर कॉन्झर्व्हेशन सोसायटी (नेकॉन्स) ही संस्था गेल्या १३ वर्षांहून अधिक काळ, निसर्ग आणि पर्यावरण संवर्धनाचे कार्य करीत आहे. संस्थेतर्फे लोकसहभागातून वृक्षारोपण, वन्यजीव संरक्षण व पुनर्वसन आणि ग्रामविकास असे विविध उपक्रम राबविले जातात. या प्रयत्नांतून दिशादर्शक प्रकल्प उभे राहिले आहेत.       पर्यावरण संवर्धन, वन्यजीव संरक्षण व पुनर्वसन अशा व्यक्तिगत पातळीवरील कामाला संघटित स्वरूप देण्यासाठी सांगलीमध्ये २००८ मध्ये समविचारी लोकांनी एकत्र येऊन नेचर कॉन्झर्वेशन सोसायटी (नेकॉन्स) या संस्थेची स्थापना केली. सुरुवातीच्या काळापासून संस्थेच्या कामाच्या केंद्रस्थानी वन्यजीव संवर्धन हा विषय आहे. वाढत्या मानवी वस्तीमुळे माणूस-वन्यजीव संघर्ष हा नित्याचा झाला आहे. अनेकदा साप, घोरपड, उदमांजर, मुंगूस, विविध जातींचे पक्षी असे वन्यप्राणी चुकून मानवी वस्तीत आल्याने त्यांचा माणसाशी संघर्ष होण्याची शक्यता निर्माण होते. अशा वेळेस संस्थेचे कार्यकर्ते अत्यंत तत्परतेने या वन्यप्राण्यांची सुटका करतात. त्यांचे पुन्हा नैसर्गिक अधिवासात पुनर्वसन करतात. वन्यप्राणी जखमी असल्यास त्याच्यावर योग्य वैद्यकीय उपचार करून निसर्गात मुक्त केले जाते. ही सर्व कामे वनखात्याच्या सहकार्याने आणि समन्वयाने केली जातात.       २०१९ च्या ऑगस्ट महिन्यात सांगली-कोल्हापूर जिल्ह्यांतील महापुरामुळे माणसाबरोबरच वन्यजीवनही विस्कळीत झाले. पुराच्या पाण्याबरोबर वाहत जाऊन मानवी वस्तीत भरकटलेले साप, मगर असे प्राणी पुराचे पाणी उतरताना लोकांच्या घरात किंवा शेतात अडकून पडले होते. या प्राण्यांसाठी संस्थेने एका तात्पुरत्या मदतकेंद्रांची उभारणी करून मानवी वस्तीतून सुमारे ४०० विषारी-बिनविषारी साप, तसेच ५ मगरींची सुटका केली. ही सेवा लोकांना विनामोबदला उपलब्ध करून देणाऱ्या संस्थेच्या कार्यकर्त्यांपैकी अनेकजण स्वतः पूरग्रस्त होते.       वन्यजीवांचे संरक्षण, सुटका माणूस-वन्यजीव संघर्ष टाळण्यासाठी कधी कधी वन्यजीवांना जेरबंद करावे लागते. यासाठी लागणारे सापळा पिंजरे हे वन्यजीवांच्या सवयी, त्यांची शारीरिक ठेवण, त्यांचे भक्ष्य इत्यादी बाबींचा सूक्ष्म अभ्यास करून मेकॅनिकल इंजिनिअर्सच्या मदतीने बनवावे लागतात. असे न केल्यास वन्यजीव पिंजऱ्यात अडकताना गंभीररीत्या जखमी झाल्याचे अनेक प्रसंग आजपर्यंत घडलेले आहेत. या सर्वांचा विचार करून संस्थेतर्फे शास्त्रशुद्ध पद्धतीने पिंजरे बनविले जातात. सांगली वनविभाग, मणेंद्रगढ वनविभाग, छत्तीसगड इत्यादी ठिकाणी संस्थेने असे पिंजरे बनवून दिलेले आहेत. अनेकदा जखमी झालेले कुत्रा, मांजर, गाढव वगैरे बेवारस अवस्थेतील जखमी प्राण्यांवरही संस्थेच्या कार्यकर्ते उपचार करतात. संस्थेकडे या प्राण्यांचे उपचार आणि सुश्रुषेसाठी वेगळी जागा उपलब्ध नसल्याने सध्या हे काम संस्थेच्या कार्यकर्त्यांच्या घरामध्ये केले जाते.        नैसर्गिक अधिवासाचे जतन    वन्यजीव संवर्धनाचे काम करताना संस्थेच्या कार्यकर्त्यांच्या असे लक्षात आले, की माणूस-वन्यजीव संघर्षाला माणूसच कारणीभूत आहे. गेल्या शतकभरात माणसाने बेसुमार वृक्षतोड  केली, त्याचबरोबर गवताळ प्रदेश, डोंगर, टेकड्या, दलदलीचे प्रदेश इत्यादी ठिकाणांना पडीक निरुपयोगी जमिनी समजून हे प्रदेश बळकावले. यामुळे असंख्य वन्यजीव विस्थापित किंवा नामशेष झाले. काही वेळा वाघ, बिबटे, हत्ती, मगर अशा प्राण्यांशी माणसाचा जीवघेणा संघर्ष झाला. यावर एकमेव उपाय म्हणजे शिल्लक असलेल्या नैसर्गिक अधिवासाचे जतन करणे आणि असे अधिवास पुन्हा निर्माण करण्याचा प्रयत्न करणे. यासाठी जनप्रबोधन हे प्रभावी माध्यम असल्याने संस्थेतर्फे शाळा, महाविद्यालये, ग्रामपंचायती, नगरपालिका अशा ठिकाणी निसर्गाबद्दल जागरूकता निर्माण करणारे कार्यक्रम सादर केले जातात. या अधिवासांच्या संवर्धनासाठी उपक्रम राबविले जातात. साप्ताहिक सुट्टीच्या दिवशी पक्षिनिरीक्षण, निसर्गभ्रमंती शिबिरे, निसर्ग स्वच्छता, सायकल रॅली इत्यादी कार्यक्रम आयोजित केले जातात.        वृक्षांचे पुनर्रोपण    पूर्ण वाढ झालेले मोठे वृक्ष हे एखाद्या छोट्या परिसंस्थेचे काम करतात. त्यांच्यावर माणसांबरोबरच अनेक छोटेमोठे वन्यजीव अवलंबून असतात. दुर्दैवाने रस्ता रुंदीकरण आणि इमारतींच्या बांधकामात अशा झाडांचा हमखास बळी जातो. अशा वृक्षांचे अन्य जागेत पुनर्रोपण करण्याचे काम संस्थेतर्फे केले जाते. गेल्या वर्षी जुलै महिन्यात सांगलीतील ५० फूट उंच आणि ६० वर्षे वयाच्या एका पिंपळाच्या महाकाय वृक्षाचे पुनर्रोपण संस्था आणि सांगली-मिरज-कुपवाड महानगरपालिका यांच्या संयुक्त विद्यमाने यशस्वीरीत्या करण्यात आले. सांगली जिल्ह्यातील भोसे या गावी रत्नागिरी-नागपूर महामार्गाला लागून एक विशालकाय आणि प्राचीन वडाचे झाड आहे. महामार्ग रुंदीकरणात हे झाड तोडले जाणार होते. याविरुद्ध राज्यभर तीव्र जनआंदोलन उभे राहिले आणि अखेरीस हे झाड वाचले. या चळवळीत संस्थेचा सक्रिय सहभाग होता.        निसर्ग स्वच्छता मोहीम    गेल्या काही वर्षांत माणसाने हवा, पाणी, जमीन हे सर्व प्रदूषित करून टाकले आहे. विशेषतः प्लॅस्टिकसारख्या जैवविघटन होऊ न शकणाऱ्या कचऱ्याने अक्राळविक्राळ रूप धारण केले आहे. मानवी वस्तीतील नाले-गटारांपासून ते निसर्गरम्य पर्यटन स्थळी असलेले ओढे, झरे, तलाव हे प्लॅस्टिकच्या कचऱ्याने भरून गेले आहेत. हे लक्षात घेऊन निसर्ग स्वच्छता मोहिमांचे आयोजन संस्थेतर्फे केले जाते.      दरवर्षी गणेशोत्सवात जलस्रोतांच्या काठावर जाऊन निर्माल्य संकलन, मूर्तिदान, मातीच्या मूर्तींचा प्रसार इत्यादी उपक्रम संस्थेचे कार्यकर्ते राबवितात. या कामी लोकसहभाग अतिशय महत्त्वाचा असल्याने शाळा-कॉलेजच्या विद्यार्थ्यांसाठी शैक्षणिक कार्यक्रम, वर्तमानपत्रातील लेख, स्थानिक रेडिओ व टीव्ही चॅनेलवरील शोज, स्लाइड शो, प्रभातफेरी, सायकल रॅली इत्यादी प्रबोधनात्मक कार्यक्रम संस्थेतर्फे नियमितपणे आयोजित केले जातात.       भविष्यात वन्यप्राण्यांसाठी उपचार व पुनर्वसन केंद्र, संकटग्रस्त प्रजातींचे संवर्धन, स्थानिक वृक्षवेलींचा प्रसार अशा वेगवेगळ्या पातळीवर कामाची व्याप्ती वाढवून निसर्ग संवर्धनाचे हे कार्य अविरतपणे सुरू ठेवण्याचा संस्थेचे ध्येय आहे.          विविध पुरस्कारांनी गौरव    संस्था आणि कार्यकर्त्यांना विविध पुरस्कारांनी गौरविण्यात आले आहेत. आजपर्यंत मिळालेले अनेक पुरस्कार ही संस्थेसाठी निःस्वार्थीपणे काम करणाऱ्या सर्व कार्यकर्त्यांना मिळालेली मोठी प्रेरणा आहे. विविध स्थानिक पुरस्काराबरोबरच  २०११ मध्ये संस्थेला किर्लोस्कर वसुंधरा पुरस्काराने गौरविण्यात आले आहे.        मियावाकी वनराईची उभारणी     वृक्षारोपण हा नैसर्गिक अधिवासाचे संवर्धन करण्याच्या अनेक उपायांपैकी एक आहे. वृक्षवेली माणसाला तर उपयोगी पडतातच पण ती वन्यजीवांची मुख्य आश्रयस्थाने आहेत, हे लक्षात घेऊन दरवर्षी असे वृक्षारोपणाचे कार्यक्रम आखून ते यशस्वीपणे राबविले जातात. सन २०२० मध्ये सांगली-मिरज-कुपवाड महापालिकेच्या क्षेत्रात सांगली जिल्ह्यातील पहिली मियावाकी वनराई, अर्थात स्थानिक वृक्षांचे मूलवन उभारण्याचे काम संस्थेतर्फे यशस्वीपणे करण्यात आले. असाच दुसरा मियावाकी वनराई प्रकल्प कवठेमहांकाळ तालुक्यातील नांगोळे या गावच्या डोंगरउतारावर साकारण्यात आला. डॉ. राजेंद्रसिंह राणा यांनी स्थापन केलेली आणि पाणी संवर्धन क्षेत्रात काम करणारी देशातील अग्रगण्य संस्था जलबिरादरी (तरुण भारत संघ) यांच्यासाठी हा प्रकल्प राबविण्यात आला. डोंगरावर केलेला हा भारतातील तिसऱ्या क्रमांकाचा मियावाकी प्रकल्प आहे.       - डॉ. हर्षद दिवेकर, ८७६७४५८४००