ब्रह्मपुरी, जि. चंद्रपूर : वनविभागांतर्गत ब्रह्मपुरी, नागभीड, सिंदेवाही आणि चिमूर या तालुक्यांचा समावेश होतो. चारही तालुके जंगलव्याप्त आहेत. जंगलात वाघ, बिबट यांच्यासह अन्य वन्यप्राण्यांची संख्या दिवसेंदिवस वाढत आहे. वाघांची संख्या शंभरावर पोहोचल्याने त्यांना जंगलाचे क्षेत्र अपुरे पडते. त्यामुळे मानव-वन्यप्राणी संघर्ष शिगेला पोहोचला आहे. वनविभाग, स्थानिक लोकप्रतिनिधींनी या गंभीर समस्येकडे लक्ष देऊन नागरिकांची या दहशतीतून मुक्ती करावी, अशी अपेक्षा व्यक्त केली जात आहे. ब्रह्मपुरी तालुक्यात दक्षिण वन परिक्षेत्र व उत्तर वन परिक्षेत्र अशी विभागणी केली आहे. ब्रह्मपुरी तालुक्यात उत्तरेकडे सायगाटा व तोरगाव जंगल, तर दक्षिणेकडे एकारा भूज जंगलाने परिक्षेत्र विभागले आहे. उत्तर वनपरिक्षेत्रात १०२ गावांचा, तर दक्षिण वन परिक्षेत्रात १९ गावांचा समावेश होतो. यातील जंगली प्राण्यांच्या हल्ल्याच्या प्रभावाने जवळपास ३० गावे प्रभावित आहेत. ब्रह्मपुरी वन विभागातील जंगलात वन्यप्राण्यांची संख्या इतर वन विभागांच्या तुलनेत अधिक आहे. यामध्ये विशेषतः वाघांची संख्या मोठी आहे. २०१८ च्या व्याघ्रगणनेनुसार देशात २,९६७, तर महाराष्ट्रात ३१२ वाघ आहेत. ब्रह्मपुरी वनविभागात वाघांची संख्या अंदाजे १०० पेक्षा अधिक असल्याचे वन्यजीव अभ्यासकांचे म्हणणे आहे. गेल्या पाच वर्षांत ब्रह्मपुरी तालुक्यात वाघाच्या हल्ल्यात २२ जणांना जीव गमवावा लागला. तर १२८ नागरिक जखमी झाले. जंगलात खाद्य उपलब्धता पुरेशी नसल्याने वन्यप्राण्यांचे पाळीव जनावरे व मानवांवर हल्ले वाढत आहेत. गेल्या पाच वर्षांत झालेल्या वाघाच्या हल्ल्यात जवळपास एक हजार ७०० पाळीव प्राणी मृत्युमुखी पडले. तर ७० जखमी झाले. त्यामुळे वन विभागाने कृती आराखडा आखण्याची गरज आहे. वनविभागाच्या सूचनेकडे दुर्लक्ष     वनसंपदा गोळा करण्याच्या मोहामुळे स्थानिक ग्रामस्थ जंगलात जातात. वन्यप्राण्यांच्या अधिवास क्षेत्रात शिरण्यास ते मागेपुढे पाहत नाहीत. जंगली श्‍वापदांपासून बचाव करण्याकरिता वनविभाग वारंवार सूचना करतो. मात्र त्याकडे नागरिक दुर्लक्ष करतात आणि जीव गमावून बसतात. वन्यजीवांच्या हल्ल्यात मृत झालेल्या व्यक्तींना एकरकमी मदत द्यावी. तसेच जंगलव्याप्त भागात कुंपण तसेच सौरदिवे लावावे. त्याचबरोबर स्थानिकांची जंगल, प्राणी सुरक्षेसाठी नेमणूक करावी. पालकमंत्री विजय वडेट्टीवार या क्षेत्राचे प्रतिनिधित्व करीत आहेत. त्यांनी जनतेच्या हिताच्या दृष्टीने मानव-वन्यजीव संघर्षाच्या समस्येकडे प्रकर्षाने लक्ष द्यावे.    - प्रा. अतुल देशकर, माजी आमदार, ब्रह्मपुरी विधानसभा क्षेत्र