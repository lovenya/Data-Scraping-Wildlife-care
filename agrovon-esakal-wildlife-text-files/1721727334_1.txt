मंडणगड, जि. रत्नागिरी ः वन्य प्राण्यांच्या उपद्रवामुळे अनेक शेतकरी शेतीच सोडून देत आहेत. हा उपद्रव थांबवण्यासाठी तालुक्यातील विन्हे गावचे शेतकरी रुपेश वामन पवार यांनी शक्कल लढवली असून त्याला यशही आले आहे. मोबाईल, स्पीकर एकमेकांशी जोडून उपकरण बनवले. त्याला त्यांनी ‘डुक्कर पळविण्याचा जुगाड’ असे नाव दिले आहे. जुगाड बनवताना रुपेशनी तंत्रज्ञानाचा वापर केला. मोबाईल ब्लू टूथला कनेक्ट होणारा स्पीकर घेतला. मोबाईलमधील अलार्म सेटिंग व कॅलेंडरचा वापर करून रिंगटोनमध्ये मेमरी कार्डमधील गाणी निवडली. ही गाणी दर दहा मिनिटांनी अलार्मनुसार स्पीकरवर वाजली जातात. त्यात प्राणी, वाघाच्या डरकाळी, ढोलताशांचे आवाज, गोंगाट याचा समावेश आहे. यामुळे शेताकडे येणारी डुक्करे आपला मार्ग बदलून निघून जातात. या युक्तीने यंदा भाताचे नुकसान टळल्याचे त्यांनी सांगितले. रुपेश पवार अपंग आहेत. शेतीचा अभ्यास, आधुनिकतेची कास आणि यांत्रिकीकरणाची कास धरणारे प्रगतशील शेतकरी अशी त्यांची ओळख आहे. पोलिओमुळे दोन्ही पायांनी अपंगत्व आले. मात्र, कुढत न बसता लढायचं असा निर्धार करून शेतीत आईवडिलांसोबत शेतात राबू लागले. शेतीचे तंत्र, मंत्र शिकायला पंचायत समिती व तालुका कृषी कार्यालय गाठले. कृषी अधिकाऱ्यांचे मार्गदर्शन, शेतीविषयक मासिके, अ‍ॅग्रोवन वाचून अभ्यास करून शेती सुरू केली. जंगली श्वापदे, प्रामुख्याने रान डुकरांकडून शेतीची नासधूस करण्यात येते. त्यावर काम करत असताना हे जुगाड बनवले. कष्टाचे फळ मिळण्याच्या वेळेला जंगली श्वापदांमुळे शेतीचे नुकसान होते. यात रानडुकरांचा उपद्रव जास्त असतो. यावर ही शक्कल लढवली. त्यामुळे यावर्षी माझे पीक वाचले.    - रुपेश पवार, शेतकरी, विन्हे, जि. रत्नागिरी