मागच्याच आठवड्यातील गोष्ट. संध्याकाळी सहाची वेळ. संपत दुटेचा मोबाईलवर फोन आला. तो शेतात होता. ज्योती- संपतची पत्नी- घाईघाईत पण उत्साहाने फोनवर बोलत होती, “आपल्या शेतात रस्त्यावर वाघ पकडला.” इथे गावात लोक बिबट्याला देखील वाघच म्हणतात, हे मला माहित होतं. “कुणी लावला होता पिंजरा? कुणावर हल्ला केला होता का त्याने?” मी विचारले. 
 
मग तिच्याकडून समजलेली सविस्तर माहिती अशी की, हा बिबट्या इथल्या परिसरात दिवसा-दुपारी कधीही फिरत असे. लोकांच्या कोंबड्या-बकऱ्या मारत असे. त्याचे कधीही दर्शन होई. लोक घाबरले होते. आधीच इथे वाघाची भीती सतत होतीच. अनेकदा रात्रीचा तो दिसे. त्याच्या पाऊलखुणा नेहमीच दिसत. अनेक वेळा रात्री साडे नऊ किंवा संध्याकाळी सातच्या दरम्यान बिबट्या दिसत असे. पण जेव्हा बिबट्या दिवसा-दुपारी दिसू लागला तेव्हा मात्र परिसरातील शेतकऱ्यांना आपल्या लेकरांच्या जीवाची भीती वाटू लागली. सर्वांनी एकत्र येत वनविभागाच्या मदतीने येथे पिंजरा लावला. आणि एका कुत्र्याच्या अपेक्षेने तो बिच्चारा अडकला पिंजऱ्यात. 
 
कळसुबाई परिसरातील अकोले-इगतपुरी तालुक्यात बिबट्याचा नियमित वावर असतो. लहान मुलांवर किंवा शेतात कामासाठी गेलेल्या शेतकऱ्यांवर बिबट्याकडून हल्ले होण्याच्या घटना नेहमी घडतात. खरे तर सह्याद्रीच्या कुशीत वसलेल्या ग्रामीण भागात हे सगळीकडेच आढळते. म्हणूनच आजही गावागावाच्या वेशीवर किंवा जंगल सुरु होते तेथे वाघोबा वसवलेला आपल्याला दिसतो. या वाघोबाच्या दगडी शिळेवर माणूस आणि वाघाची चित्रे कोरलेले असतात. पुढे जाणाऱ्या माणसाने वाघापासून सावध व्हावे, हा त्यामागचा हेतू असावा. 
  
जंगलाच्या बाजूला शेती असणाऱ्या शेतकऱ्यांचे अनेक प्रश्न असतात. कधी दाण्यावर आलेली पिके ओरबाडायला माकडांचे कंपू येतात तर कधी रानडुकरे शेत तुडवून जातात. कधी अस्वले हल्ला करतात तर कधी नीलगायी किंवा मोर शेतात चरून जातात. कधी पोपटांचा थवा शेतातील दाण्यांवर ताव मारतो. 
 
वाढत्या लोकसंख्येमुळे शेतीचे प्रमाण वाढत गेले, तसतसे आम्ही जंगलांच्या जास्त जवळ जाऊ लागलो. आधी माणसांना घाबरणारे वन्यप्राणी माणसांच्या संपर्कात येऊ लागले. आणि हे प्रश्न वाढतच गेले. काही वर्षांपूर्वी कर्नाटकातून येणारे जंगली हत्ती दोडामार्ग मार्गे सिंधुदुर्गात यायला लागले. सुरूवातीला लोकांनी त्या मार्गाचे पूजनही केले. कारण लोक त्यांच्याकडे गणपतीचे प्रतिक म्हणून पाहत होते. परंतु जेव्हा ते हत्ती शेतात घुसून नुकसान करू लागले, तेव्हा मात्र हत्ती-शेतकरी असा संघर्ष वाढला. मुळात मुद्दा हा की आधी कधी हत्ती इथे नुकसान करायला आले होते का? उत्तर नाही असेल तर कर्नाटकात त्यांचे जे मूळ वसतिस्थान होते, तेथे काही भौगोलिक परिस्थिती बदलली का? उदाहरणार्थ एखादे मोठे धारण बांधले गेले तर जंगलांची अखंडता संपुष्टात येते. मूळ निवासस्थान ‘डिस्टर्ब’ होते. जंगली प्राण्यांच्या स्वतःच्या ‘वागण्याच्या पद्धती किंवा स्वभाव’ असतात. त्यानुसार त्यांचे वर्तन असते. जसे हत्ती हा एका जागी बसणारा प्राणी नाही. म्हणजे हत्तींना ‘पर्यटन’ करायला आवडते, असे हत्ती अभ्यासक मिलिंद पाटील सांगत होते. 
 
शेतकऱ्याला शेतीचे नुकसान परवडत नाही. हत्तींना उरले-सुरले जंगल अपुरे पडत आहे, अशा वेळी त्यांनी जायचे कोठे? या संघर्षाचे उत्तर काय? 
जंगलात शेती असणाऱ्या शेतकऱ्यांना माकडे, रानडुकरे किंवा काही भागांत शेकरू यांचाही मोठा त्रास आहे. जसे माणसांचे शहरीकरण झाले व खानपानाच्या सवयी बदलल्या तसे या प्राण्यांचेही झाले असावे. माकडे पूर्वी जंगलांत मिळणारी फळे-पाने खात असत. आता एक तर जंगल कमी झाले आणि दुसरे म्हणजे अधिक पौष्टिक व चवीला गोड असणारा शेतमाल परिसरात सहज उपलब्ध झाला. आंबा, काजू, भुईमुग, नाचणी, वरी अशी पिके खाण्याकडे त्यांचा कल वाढला. शेतकऱ्यापुढची ती एक मोठी समस्या बनली. 
 
विदर्भात निलगाय, अस्वले यांच्याकडून शेताचे नुकसान मोठ्या प्रमाणात होत असते. कधीकधी हातातोंडाशी आलेले अख्खे पीक एका रात्रीत संपलेले असते. म्हणून शेतकऱ्यांना शेतात राखण करण्यासाठी जाऊन बसावे लागते. त्यावेळी बऱ्याचदा शेतकऱ्यांवर अस्वले हल्ला चढवतात. त्यामुळे अनेकांनी शेती सोडून अन्य कामधंदा करण्याला पसंती दिली आहे. अशीच काहीशी स्थिती सिंधुदुर्गातील काजू उत्पादक शेतकऱ्यांची आहे. 
 
बिबट्या, हत्ती, माकडे, रानडुकरे हे सर्व प्राणी याच पृथ्वीचे रहिवासी होते. माणुसकेंद्री विकास करण्याच्य नादात आपण त्यांचा कधी विचार केला का? जंगलात आम्ही विकास आणलाच ना. डोंगर भागात जंगलांच्या सानिध्यात ज्या ठिकाणी या प्राण्यांचे वसतिस्थान होते, तो भाग अतिपाऊस असणारा. शिवाय डोंगर-दऱ्यांमुळे पाणी साठवून ठेवण्यासाठी ती आदर्श जागा. साहजिकच धरणे उभारली गेली. या धरणांची जागा निश्चित करताना, वन्यप्राण्यांचा विचार केले गेला का? एका ठिकाणाहून दुसऱ्या ठिकाणी जाण्यासाठी रस्ते उभारले जातात. डोंगररांग असेल तर वळसा घालून रस्ते बांधले जायचे. आता तंत्रज्ञान विकसित झाले. डोंगराच्या पोटातून किंवा डोंगर फोडून घाटरस्ते तयार केले जातात. असे रस्ते जेव्हा अभयारण्यातून बनवले जातात, तेव्हा वन्यप्राण्यांच्या अधिवसाचा आपण विचार करतो का? फक्त माणसांच्याच जास्तीत जास्त सोयीसाठी निसर्गाचे किती नुकसान आपण करणार आहोत? 
 
वन्यजीव अभ्यासक यादव तरटे सांगतात, “पूर्वी आमच्या शेतांचे बांध मोठाले असायचे. त्या धुऱ्यांवर मोठाली झाडं असायची. बांधावर गवत वाढायचे. हे गवत गुरांना चरण्यासाठी उपयोगी पडायचे. त्यामुळे इतरत्र कोठे गुरे चारण्यासाठी जावे लागत नसे. आता परिस्थिती बदलली. शेताचे बांध आम्ही छोटे केले. गुरांच्या चाऱ्याचा प्रश्न उभा राहिला. आणि वन्यप्राण्यांशी सामना वाढला.” बदलेली पीकपद्धती हेही याचे मोठे कारण आहे. हे हि पहा :  
  
मुळात अन्न व पाणी या वन्यप्राण्यांच्या मुलभूत गरजा आहे. त्याशिवाय त्यांना दुसरे काहीही लागत नाही. या गरजा पूर्ण होणे, हा त्यांचा पृथ्वीनिवासी म्हणून हक्कच आहे. पूर्वी त्यांना सुरक्षित अधिवास होते. आज त्यांचे अधिवास सुरक्षित ठेवायचे असतील तर काय करावे लागेल, याचा विचार प्रत्येक वेळी व्हायला हवा. म्हणजे आम्ही कायद्यानुसार राखीव जंगले केली; पण त्याची अंमलबजावणी होते का? की या प्राण्यांचे अस्तित्वच आम्ही विसरलोय. असे करणे एकूणच निसर्गाला परवडणारे नाही. या सृष्टीतील प्रत्येक जीव हा समान आहे. निसर्गाच्या दृष्टीने कुणीही उच्च नाही की छोटा नाही. आणि प्रत्येकाची एक जागा निश्चित आहे. त्यानुसार पर्यावरणीय परिसंस्थेत प्रत्येकाची एक भूमिका आहे. त्यानुसार सर्व प्राणी-पक्षी वर्तन करत असतात. 
 
‘सहजीवन’ हा या सृष्टीचा मूळ नियम. जगा आणि जगू द्या, हा त्याचा गाभा. माणुसकेंद्रीत विकास प्रक्रिया व्यापक बनत असताना या वन्यजीवांसोबत आम्हालाही राहायचे आहे, हा सहजीवनाचा पाया विसरता कामा नये. जशा वृक्षसंवर्धनाच्या अनेक परंपरा आपले पूर्वज मानत होते तसेच प्राण्यांसोबतच्या सहजीवनाच्या देखील अनेक परंपरा असणार. आम्हाला आज त्याचा विसर पडलाय. एक उदाहरण सांगते. काही वर्षांपूर्वी आम्ही राजस्थानच्या अरवरी भागात गेलो होतो. तेथे लापोडिया नावाच्या गावात राहिलो. गाव अतिशय सुंदर, समृद्ध होते. गावात शिरतानाच मोर दिसले. आपल्याकडे कुत्रे-मांजरी दिसतात, तसे तेथे रस्त्यांवर मोर फिरत होते. जानेवारी महिन्यात नदी-नाले वाहते होते. संपूर्ण शिवार हिरवेगार होते. गहू, सरसो अशी पिके उभी होती. एका शेताच्या बांधावर निलगाय फिरत होती. गावकऱ्यांना विचारले, “तुमचे पिकाचे नुकसान होत नाही का त्यामुळे?” त्यावर त्यांचे उत्तर- तिच्या हिश्श्याचं ती खाते; बाकी तर आमच्यासाठीच उरणार आहे. याच गावात पोपट, मैना आणि अजून खूप सारे पक्षी मोठ्या संख्येने बसलेले दिसत होते. अगदी आपल्याकडे कावळे दिसतात तसे. 
 
गावात दोन-तीन ठिकाणी ‘चरागा' बनवलेला आहे. या जागेवर प्रत्येक गावकरी पक्ष्यांसाठी रोज धान्य आणून टाकतात. त्यामुळे पक्षी इथे निवांत बसून आपले भोजन करतात. प्राण्यांसाठी गावाच्या आजूबाजूलाच पाणी पिण्याच्या जागा बनवलेल्या आहेत. त्याही अगदी योग्य पद्धतीने. म्हणजे काही प्राण्यांना उथळ भागात पाणी प्यायची सवय असते त्यांना त्या पद्धतीची टाकी, जेथे मातीची दलदल पण असेल. गावकऱ्यांकडे भरपूर शेळ्या, म्हशी आहेत. त्यांच्यासाठी गवताची कुरणे राखीव आहे. शेतकरी शांत, समाधानी व समृद्ध आहेत. म्हणजे घरांत खाण्या-पिण्याची काहीही कमी नाही. त्याचबरोबर प्राणी-पक्ष्यांना देखील ते समृद्ध जीवन देत आहेत. यापेक्षा सहजीवनाचा उत्तम मार्ग, मला तरी दिसत नाही.