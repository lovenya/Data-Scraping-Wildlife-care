ਮੈਲਬੌਰਨ (ਏਪੀ) : ਆਸਟ੍ਰੇਲੀਆ ਦੇ ਸਮੁੰਦਰੀ ਤੱਟ ’ਤੇ 140 ਤੋਂ ਜ਼ਿਆਦਾ ਪਾਇਲਟ ਵ੍ਹੇਲ ਫਸ ਗਈਆਂ ਹਨ ਤੇ ਜੰਗਲੀ ਜੀਵ ਅਧਿਕਾਰੀ ਉਨ੍ਹਾਂ ਨੂੰ ਬਚਾਉਣ ਦੀ ਕੋਸ਼ਿਸ਼ ਕਰ ਰਹੇ ਹਨ। ਵ੍ਹੇਲ ਮੱਛੀਆਂ ਦੇ ਗਰੁੱਪ ਦੀ ਅਗਵਾਈ ਇਕ ਮਾਦਾ ਮੱਛੀ ਕਰਦੀ ਹੈ ਤੇ ਬਾਕੀ ਸਾਰੇ ਉਸ ਦੀ ਪਾਲਣਾ ਕਰਦੇ ਹਨ। ਅਜਿਹੇ ਗਰੁੱਪ ਨੂੰ ਪਾਇਲਟ ਵ੍ਹੇਲ ਕਿਹਾ ਜਾਂਦਾ ਹੈ ਤੇ ਇਹ ਕਾਫ਼ੀ ਸਮਾਜਿਕ ਹੁੰਦੇ ਹਨ। ਗਰੁੱਪ ਦੀ ਅਗਵਾਈ ਕਰਨ ਵਾਲੀ ਵ੍ਹੇਲ ਦੇ ਫਸਣ ਕਾਰਨ ਹੋਰ ਮੈਂਬਰ ਵੀ ਫਸ ਜਾਂਦੇ ਹਨ। ਪੱਛਮੀ ਆਸਟ੍ਰੇਲੀਆ ਜੈਵ ਵਿਭਿੰਨਤਾ, ਸੰਭਾਲ ਤੇ ਆਕਰਸ਼ਨ ਵਿਭਾਗ ਨੇ ਕਿਹਾ ਕਿ ਵ੍ਹੇਲ ਮੱਛੀਆਂ ਦਾ ਗਰੁੱਪ ਟੋਬੀ ਇਨਲੈਟ ’ਚ ਜਿਓਗ੍ਰਾਫ਼ ਖਾੜੀ ’ਚ ਫਸਿਆ ਹੈ। ਵਿਭਾਗ ਦੇ ਬੁਲਾਰੇ ਨੇ ਕਿਹਾ ਕਿ ਸਾਡਾ ਮੰਨਣਾ ਹੈ ਕਿ ਕਰੀਬ 500 ਮੀਟਰ ਦੇ ਖੇਤਰ ’ਚ 160 ਪਾਇਲਟ ਵ੍ਹੇਲ ਦੇ ਚਾਰ ਗਰੁੱਪ ਹਨ। ਹਾਲਾਂਕਿ ਸਮੁੰਦਰ ਤੱਟ ’ਤੇ ਫਸੀਆਂ 26 ਵ੍ਹੇਲ ਮਰ ਚੁੱਕੀਆਂ ਹਨ। ਜੰਗਲੀ ਜੀਵ ਅਧਿਕਾਰੀਆਂ, ਸਮੁੰਦਰੀ ਵਿਗਿਆਨੀਆਂ ਦਾ ਦਲ ਮੌਕੇ ’ਤੇ ਹੈ। ਬੁਲਾਰੇ ਨੇ ਕਿਹਾ ਕਿ ਆਮ ਤੌਰ ’ਤੇ ਇਸ ਤਰ੍ਹਾਂ ਦੀਆਂ ਘਟਨਾਵਾਂ ’ਚ ਕਾਫ਼ੀ ਘੱਟ ਮੱਛੀਆਂ ਨੂੰ ਬਚਾਇਆ ਜਾ ਸਕਦਾ ਹੈ ਤੇ ਜ਼ਿਆਦਾਤਰ ਨੂੰ ਇੱਛਾਮੌਤ ਦਿੱਤੀ ਜਾਂਦੀ ਹੈ। ਜੁਲਾਈ ’ਚ ਦੁਰ ਦਰਾਡੇ ਪੱਛਮੀ ਆਸਟ੍ਰੇਲੀਆਈ ਸਮੁੰਦਰ ਤੱਟ ’ਤੇ 50 ਤੋਂ ਜ਼ਿਆਦਾ ਪਾਇਲਟ ਵ੍ਹੇਲ ਫਸਣ ਤੋਂ ਬਾਅਦ ਮਰ ਗਈਆਂ ਸਨ।