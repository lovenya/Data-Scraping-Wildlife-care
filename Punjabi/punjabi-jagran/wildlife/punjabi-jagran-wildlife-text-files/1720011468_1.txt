ਸਟੇਟ ਬਿਊਰੋ, ਚੰਡੀਗੜ੍ਹ : ਸਾਬਕਾ ਕ੍ਰਿਕਟਰ ਤੇ ਸਥਾਨਕ ਸਰਕਾਰਾਂ ਬਾਰੇ ਮੰਤਰੀ ਨਵਜੋਤ ਸਿੰਘ ਸਿੱਧੂ ਇਕ ਵਾਰ ਮੁੜ ਵਿਵਾਦਾਂ 'ਚ ਫਸ ਗਏ ਹਨ। ਇਸ ਵਾਰ ਵਿਵਾਦ ਦਾ ਕਾਰਨ ਪਾਕਿਸਤਾਨ ਤੋਂ ਲਿਆਂਦਾ ਗਿਆ ਸਟਫਡ ਕਾਲਾ ਤਿੱਤਰ ਹੈ। ਉਨ੍ਹਾਂ ਨੇ ਇਹ ਮੁੱਖ ਮੰਤਰੀ ਕੈਪਟਨ ਅਮਰਿੰਦਰ ਸਿੰਘ ਨੂੰ ਤੋਹਫ਼ੇ 'ਚ ਦਿੱਤਾ ਸੀ। ਵਾਈਲਡ ਲਾਈਫ ਕ੍ਰਾਈਮ ਕੰਟਰੋਲ ਬਿਊਰੋ ਪੰਜਾਬ (ਡਬਲਯੂਸੀਸੀਬੀ) ਦੇ ਵਲੰਟੀਅਰ ਸੰਦੀਪ ਜੈਨ ਨੇ ਇਸ ਨੂੰ ਵਾਈਲਡ ਲਾਈਫ ਪ੍ਰੋਟੈਕਸ਼ਨ ਐਕਟ-1972 ਦਾ ਉਲੰਘਣ ਦੱਸਿਆ ਹੈ। ਉਨ੍ਹਾਂ ਨੇ ਇਸ ਦੀ ਜਾਂਚ ਦੀ ਮੰਗ ਕੀਤੀ ਹੈ। ਹਾਲਾਂਕਿ ਇਸ ਮਾਮਲੇ 'ਚ ਮੁੱਖ ਮੰਤਰੀ ਦਫ਼ਤਰ ਵੱਲੋਂ ਕੋਈ ਵੀ ਬੋਲਣ ਨੂੰ ਤਿਆਰ ਨਹੀਂ ਹੈ। ਪਤਾ ਲੱਗਿਆ ਹੈ ਕਿ ਇਸ ਬਾਰੇ ਵਾਈਲਡ ਲਾਈਫ ਵਿਭਾਗ ਤੋਂ ਪੁੱਛਿਆ ਜਾ ਰਿਹਾ ਹੈ। ਦੂਜੇ ਪਾਸੇ ਜੰਗਲੀ ਜੀਵ ਵਿਭਾਗ ਦੇ ਅਧਿਕਾਰੀਆਂ ਦਾ ਕਹਿਣਾ ਹੈ ਕਿ ਅਜੇ ਤੱਕ ਉਨ੍ਹਾਂ ਨੂੰ ਕੋਈ ਸ਼ਿਕਾਇਤ ਨਹੀਂ ਮਿਲੀ। ਸਿੱਧੂ ਖ਼ਿਲਾਫ਼ ਨਹੀਂ ਬਣਦਾ ਕੇਸ ਨਾਂ ਨਾ ਛਾਪਣ ਦੀ ਸ਼ਰਤ 'ਤੇ ਕਿ ਸੀਨੀਅਰ ਅਧਿਕਾਰੀ ਨੇ ਦੱਸਿਆ ਕਿ ਇਸ 'ਚ ਨਵਜੋਤ ਸਿੰਘ ਸਿੱਧੂ ਖ਼ਿਲਾਫ਼ ਕੋਈ ਕੇਸ ਨਹੀਂ ਬਣਦਾ, ਕਿਉਂਕਿ ਜਦੋਂ ਉਹ ਭਾਰਤ-ਪਾਕਿ ਸਰਹੱਦ ਪਾਰ ਕਰ ਕੇ ਆਏ ਸਨ ਤੇ ਉਨ੍ਹਾਂ ਦੇ ਸਾਮਾਨ ਦੀ ਜਾਂਚ ਕਰਵਾਉਣਾ ਕਸਟਮ ਦੇ ਅਧਿਕਾਰੀਆਂ ਦਾ ਕੰਮ ਹੈ। ਭਾਰਤ ਸਰਕਾਰ ਨੇ ਹਰ ਕਸਟਮ ਵਿਭਾਗ 'ਚ ਹੋਰ ਜੀਵਾਂ ਨਾਲ ਜੁੜਿਆ ਇਕ ਅਧਿਕਾਰੀ ਲਗਾਇਆ ਹੈ, ਤਾਂ ਜੋ ਇਸ ਤਰ੍ਹਾਂ ਦੇ ਮਾਮਲੇ ਸਾਹਮਣੇ ਆਉਣ 'ਤੇ ਉਹ ਆਪਣੀ ਬਣਦੀ ਕਾਰਵਾਈ ਕਰਨ। ਨਵਜੋਤ ਸਿੰਘ ਸਿੱਧੂ ਜਦੋਂ ਇਹ ਤੋਹਫ਼ਾ ਲਿਆਏ ਸਨ ਤਾਂ ਇਸ ਦੀ ਜਾਂਚ ਉੱਥੇ ਹੀ ਹੋਣੀ ਚਾਹੀਦੀ ਸੀ। ਉਨ੍ਹਾਂ ਨੇ ਇਹ ਜਾਂਚ ਕਿਉਂ ਨਹੀਂ ਕੀਤੀ? ਇਹ ਮਾਮਲਾ ਉਨ੍ਹਾਂ 'ਤੇ ਬਣਦਾ ਹੈ। ਦੂਜਾ ਜੇਕਰ ਉਨ੍ਹਾਂ ਨੇ ਜਾਂਚ ਕਰ ਲਈ ਤਾਂ ਸਿੱਧੂ ਨੂੰ ਇਹ ਲਿਜਾਣ ਦਿੱਤਾ ਤਾਂ ਫਿਰ ਇਹ ਮਾਮਲਾ ਹੀ ਖ਼ਤਮ ਹੋ ਜਾਂਦਾ ਹੈ। ਉਨ੍ਹਾਂ ਕਿਹਾ ਕਿ ਜਾਂਚ ਤੋਂ ਬਾਅਦ ਹੀ ਪਤਾ ਲੱਗੇਗਾ ਕਿ ਇਹ ਸਟਫਡ ਤਿੱਤਰ ਕਿਹੜੀ ਨਸਲ ਦਾ ਹੈ। ਇਸ ਨੂੰ ਭਾਰਤ ਸਰਕਾਰ ਦੇ ਜੰਗਲੀ ਜੀਵ ਇੰਸਟੀਚਿਊਟ 'ਚ ਭੇਜਿਆ ਜਾਵੇਗਾ। ਦੋ ਦਿਨ ਪਹਿਲਾਂ ਦਿੱਤਾ ਸੀ ਤੋਹਫ਼ਾ ਦੋ ਦਿਨ ਪਹਿਲਾਂ ਸਿੱਧੂ ਮੁੱਖ ਮੰਤਰੀ ਨੂੰ ਮਿਲਣ ਉਨ੍ਹਾਂ ਦੀ ਸਰਕਾਰੀ ਰਿਹਾਇਸ਼ 'ਤੇ ਪੁੱਜੇ ਸਨ। ਇਸ ਦੌਰਾਨ ਉਨ੍ਹਾਂ ਨੇ ਮੁੱਖ ਮੰਤਰੀ ਨੂੰ ਪਾਕਿਸਤਾਨ ਤੋਂ ਲਿਆਂਦੇ ਗਏ ਸਟਫਡ ਕਾਲੇ ਤਿੱਤਰ ਦਾ ਤੋਹਫ਼ਾ ਭੇਂਟ ਕੀਤਾ ਸੀ। ਸਿੱਧੂ ਨੇ ਦੱਸਿਆ ਕਿ ਕੈਪਟਨ ਨੇ ਮੋਬਾਈਲ ਦੀ ਰਿੰਗਟੋਨ 'ਚ ਕਾਲੇ ਤਿੱਤਰ ਦੀ ਆਵਾਜ਼ ਲਾਈ ਹੈ। ਇਸ ਲਈ ਉਹ ਇਹ ਤੋਹਫ਼ਾ ਖ਼ਾਸ ਤੌਰ 'ਤੇ ਉਨ੍ਹਾਂ ਲਈ ਲਿਆਏ ਹਨ। ਕਾਲਾ ਤਿੱਤਰ ਕੈਪਟਨ ਦਾ ਪਸੰਦੀਦਾ ਪੰਛੀ ਹੈ। ਸਿੱਧੂ ਜਦੋਂ ਕਰਤਾਰਪੁਰ ਕਾਰੀਡੋਰ ਦੇ ਨੀਂਹ ਪੱਥਰ ਸਮਾਗਮ 'ਚ ਸ਼ਾਮਲ ਹੋਣ ਲਈ ਪਾਕਿਸਤਾਨ ਗਏ ਸਨ, ਉਦੋਂ ਉਹ ਇਹ ਤੋਹਫ਼ਾ ਲਿਆਏ ਸਨ। ਕੀ ਹੁੰਦਾ ਹੈ ਸਟਫਡ ਤਿੱਤਰ ਪੰਛੀਆਂ ਨੂੰ ਮਾਰ ਕੇ ਜਾਂ ਮਰੇ ਹੋਏ ਪੰਛੀਆਂ ਦੀ ਖਲ਼ 'ਚ ਤੂੜੀ ਆਦਿ ਭਰ ਕੇ ਵੇਚਿਆ ਜਾਂਦਾ ਹੈ। ਪਾਕਿਸਤਾਨ 'ਚ ਇਹ ਨਾਜਾਇਜ਼ ਨਹੀਂ ਹੈ, ਜਦਕਿ ਭਾਰਤ ਇਸ 'ਤੇ ਰੋਕ ਹੈ। ਪੁਰਾਣੇ ਸਮੇਂ 'ਚ ਰਾਜਾ ਸ਼ਿਕਾਰ ਕਰਨ ਤੋਂ ਬਾਅਦ ਪਸ਼ੂਆਂ ਦੀ ਖ਼ਲ 'ਚ ਤੂੜੀ ਭਰ ਕੇ ਉਨ੍ਹਾਂ ਨੂੰ ਕੰਧਾਂ 'ਤੇ ਸਜਾ ਦਿੰਦੇ ਸਨ। ਭਾਰਤ 'ਚ ਹੁਣ ਅਜਿਹਾ ਕਰਨਾ ਅਪਰਾਧ ਹੈ। ਕੀ ਕਹਿੰਦਾ ਹੈ ਕਾਨੂੰਨ ਵਾਈਲਡ ਲਾਈਫ ਪ੍ਰੋਟੈਕਸ਼ਨ ਐਕਟ-1972 ਤਹਿਤ ਜੰਗਲੀ ਜੀਵਾਂ ਦੇ ਸ਼ਿਕਾਰ ਜਾਂ ਉਨ੍ਹਾਂ ਦੇ ਸ਼ਰੀਰ ਦੇ ਅੰਸ਼ ਦੀ ਤਸਕਰੀ ਆਦਿ ਘੱਟੋ ਘੱਟ ਤਿੰਨ ਸਾਲ ਤੇ ਵੱਧ ਤੋਂ ਵੱਧ 7 ਸਾਲ ਦੀ ਸਜ਼ਾ ਦਾ ਪ੍ਰਬੰਧ ਹੈ। ਇਸ ਤੋਂ ਇਲਾਵਾ 10 ਹਜ਼ਾਰ ਰੁਪਏ ਤੋਂ 25 ਹਜ਼ਾਰ ਰੁਪਏ ਤਕ ਜੁਰਮਾਨਾ ਵੀ ਹੈ। ਹਾਲਾਂਕਿ ਸਿੱਧੂ ਖ਼ਿਲਾਫ਼ ਅਜਿਹਾ ਕੋਈ ਮਾਮਲਾ ਨਹੀਂ ਬਣਦਾ।