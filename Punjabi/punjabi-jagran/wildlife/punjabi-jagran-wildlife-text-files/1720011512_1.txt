ਜੇਐੱਸ ਕਲੇਰ, ਜ਼ੀਰਕਪੁਰ : ਅੱਜ ਛੱਤਬੀੜ ਚਿੜੀਆਘਰ 'ਚ 2 ਤੋਂ 8 ਤਰੀਕ ਤਕ ਮਨਾਏ ਜਾ ਰਹੇ ਜੰਗਲੀ ਜੀਵ ਹਫ਼ਤੇ ਦੇ ਚੌਥੇ ਦਿਨ ਚਿੜੀਆਘਰ 'ਚ ਪਹੁੰਚੇ 6924 ਸੈਲਾਨੀਆਂ ਨੂੰ ਮਾਹਰਾਂ ਵੱਲੋਂ ਸੱਪਾਂ ਸਮੇਤ ਧਰਤੀ 'ਤੇ ਰੀਂਗਣ ਵਾਲੇ ਹੋਰ ਜਾਨਵਰਾਂ ਸਬੰਧੀ ਜਾਣਕਾਰੀ ਦਿੱਤੀ ਗਈ। ਇਸ ਮੌਕੇ ਛੱਤਬੀਰ ਚਿੜੀਆਘਰ 'ਚ ਨਵਾਂਸ਼ਹਿਰ ਦੇ ਨਿਖਿਲ ਸੇਂਗਰ ਨੂੰ ਵਿਸ਼ੇਸ਼ ਤੌਰ 'ਤੇ ਸੱਦਾ ਦਿੱਤਾ ਗਿਆ ਸੀ। ਨਿਖਿਲ ਸੇਂਗਰ ਪੰਜਾਬ ਦੇ ਆਨਰੇਰੀ ਵਾਈਲਡ ਲਾਈਫ ਵਾਰਡਨ ਹਨ ਅਤੇ ਐੱਨਜੀਓ ਵਾਈਲਡ ਲਾਈਫ਼ ਕੰਜ਼ਰਵੇਸਨ ਸੁਸਾਇਟੀ, ਨਵਾਂਸ਼ਹਿਰ (ਰਜਿ.) ਦੇ ਸੰਸਥਾਪਕ ਹਨ। ਚਿੜੀਆਘਰ 'ਚ ਸੈਲਾਨੀਆਂ ਨੂੰ ਸੱਪਾਂ ਅਤੇ ਹੋਰ ਰੀਂਗਣ ਵਾਲੀਆਂ ਕਿਰਲੀਆਂ ਦੇ ਵਿਗਿਆਨਕ ਗਿਆਨ ਤੇ ਮਿੱਥਾਂ ਬਾਰੇ ਵੀ ਜਾਣਕਾਰੀ ਦਿੱਤੀ। ਇਸ ਮੌਕੇ ਪਾਈਥਨ, ਮਾਨੀਟਰ ਕਿਰਲੀਆਂ ਅਤੇ ਕੋਬਰਾ ਸੱਪ ਨੂੰ ਮਾਹਰਾਂ ਵੱਲੋਂ ਸੰਭਾਲਿਆ ਗਿਆ ਅਤੇ ਜਿਗਿਆਸੂ ਸੈਲਾਨੀਆਂ ਨੂੰ ਇਨ੍ਹਾਂ ਦੀ ਵਿਗਿਆਨਕ ਪਛਾਣ ਦੱਸੀ ਗਈ। ਮਹਿਮਾਨਾਂ ਨੇ ਘਰ ਅਤੇ ਹੋਰ ਖੇਤਰਾਂ 'ਚ ਟਕਰਾਅ ਦੀ ਸਥਿਤੀ 'ਚ ਸੱਪਾਂ ਦੇ ਵਿਹਾਰ ਸਬੰਧੀ ਕਿਰਿਆਵਾਂ ਅਤੇ ਪ੍ਰਤੀਕ੍ਰਿਆਵਾਂ ਬਾਰੇ ਵੀ ਦੱਸਿਆ ਕਿ ਉਨ੍ਹਾਂ ਨੂੰ ਇਨ੍ਹਾਂ ਜਾਨਵਰਾਂ ਤੋਂ ਬਚਾਅ ਦੇ ਸਹੀ ਢੰਗ, ਕੀ ਕਰਨਾ ਤੇ ਕੀ ਨਹੀਂ ਕਰਨਾ ਵਿਸਥਾਰ ਨਾਲ ਦੱਸਿਆ ਗਿਆ। ਇਸ ਮੌਕੇ ਚਿੜੀਆਘਰ 'ਚ ਪਹੁੰਚੇ ਵਿਦਿਆਰਥੀਆਂ ਲਈ ਸੱਪਾਂ ਦਾ ਵਾੜਾ ਖਿੱਚ ਦਾ ਕੇਂਦਰ ਰਿਹਾ। ਇਸ ਮੌਕੇ ਛੱਤਬੀੜ ਚਿੜੀਆਘਰ ਦੇ ਫੀਲਡ ਡਾਇਰੈਕਟਰ ਨਰੇਸ਼ ਮਹਾਜਨ ਨੇ ਦੱਸਿਆ ਕਿ ਇਹ ਮਾਹਰ ਸ਼ੋਅ ਚਿੜੀਆਘਰ ਦੇ ਪਸ਼ੂ ਪ੍ਰਬੰਧਨ ਵਿੰਗ, ਵੈਟਰਨਰੀ ਵਿੰਗ ਦੇ ਸਾਰੇ ਲੋੜੀਂਦੇ ਪ੍ਰਬੰਧਾਂ ਅਤੇ ਨਿਗਰਾਨੀ ਹੇਠ ਕਰਵਾਇਆ ਗਿਆ। ਉਨ੍ਹਾਂ ਦੱਸਿਆ ਕਿ ਅਸੀਂ ਸੈਲਾਨੀਆਂ ਨੂੰ ਸੱਪਾਂ ਦੇ ਬਾਰੇ ਜਾਗਰੂਕ ਕਰਨਾ ਚਾਹੁੰਦੇ ਹਾਂ, ਤਾਂ ਜੋ ਉਹ ਸੱਪਾਂ ਦੇ ਵਿਹਾਰ ਨੂੰ ਸਮਝਣ ਅਤੇ ਬਿਨਾਂ ਮਾਹਰਾਂ ਦੀ ਨਿਗਰਾਨੀ ਦੇ ਸੱਪਾਂ ਨਾਲ ਨਾ ਉਲਿਝਆ ਜਾਵੇ।