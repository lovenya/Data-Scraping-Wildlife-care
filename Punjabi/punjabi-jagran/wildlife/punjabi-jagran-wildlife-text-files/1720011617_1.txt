ਯਾਦਵਿੰਦਰ ਸਿੰਘ ਭੁੱਲਰ, ਬਰਨਾਲਾ : ਇੱਕ ਪਾਸੇ ਤਾਂ ਪੰਜਾਬ ਸਰਕਾਰ, ਵਾਤਾਵਰਣ ਤੇ ਵਣ ਜੀਵ ਪ੍ਰੇਮੀਆਂ ਵਲੋਂ ਵਧ ਰਹੇ ਤਾਪਮਾਨ ਦੇ ਕਾਰਨ ਵਿਗੜ ਰਹੇ ਵਾਤਾਵਰਣ ਦਾ ਸੰਤੁਲਨ ਠੀਕ ਕਰਨ ਲਈ ਵੱਧ ਤੋਂ ਵੱਧ ਰੁੱਖ ਲਗਾਏ ਜਾ ਰਹੇ ਹਨ, ਪਰ ਦੂਜੇ ਪਾਸੇ ਕੁਝ ਸੌੜੀ ਮਾਨਸਿਕਤਾ ਵਾਲੇ ਲੋਕਾਂ ਵੱਲੋਂ ਆਪਣੇ ਨਿੱਜੀ ਹਿਤਾਂ ਨੂੰ ਮੁੱਖ ਰੱਖਦੇ ਹੋਏ ਖੇਤਾਂ ’ਚ ਅੱਗ ਲਗਾ ਕੇ ਜਿੱਥੇ ਸੈਂਕੜੇ ਰੁੱਖ ਸਾੜੇ ਜਾ ਰਹੇ ਹਨ, ਉਥੇ ਹੀ ਸੈਂਕੜੇ ਪੰਛੀਆਂ ਨੂੰ ਵੀ ਅੱਗ ’ਚ ਸਾੜ ਕੇ ਮਾਰਿਆ ਜਾ ਰਿਹਾ ਹੈ। ਅਜਿਹਾ ਕੁਝ ਜ਼ਿਲ੍ਹਾ ਬਰਨਾਲਾ ਦੇ ਪਿੰਡ ਰਾਏਸਰ ਪਟਿਆਲਾ ’ਚ ਸਾਹਮਣੇ ਆਇਆ, ਜਿੱਥੇ ਇੱਕ ਵਿਅਕਤੀ ਨੇ ਆਪਣੇ ਖੇਤ ਦੇ ਬੰਨੇ ’ਤੇ ਪਿਛਲੇ ਕਈ ਸਾਲਾਂ ਤੋਂ ਖੜੀ ਬੰਸਰੀ (ਨੜੇ) ਨੂੰ ਅੱਗ ਲਗਾ ਕੇ ਸਾੜ ਦਿੱਤਾ, ਅੱਗ ਕਾਰਨ ਜਿਥੇ ਇਸ ਬੰਸਰੀ (ਨੜੇ) ਨਾਮ ਦੀ ਜੰਗਲੀ ਵੈਜੀਟੇਸ਼ਨ 'ਚ ਕਈ ਸਾਲਾਂ ਤੋਂ ਆਲ੍ਹਣੇ ਬਣਾ ਕੇ ਰਹਿਣ ਵਾਲੇ ਸੈਂਕੜੇ ਪੰਛੀਆਂ ਦੇ ਆਲਣੇ ਸੜ ਗਏ, ਉਥੇ ਪੰਛੀਆਂ ਦੇ ਨਿੱਕੇ ਨਿੱਕੇ ਬੱਚੇ (ਬੋਟ) ਤੇ ਆਂਡੇ ਵੀ ਅੱਗ ’ਚ ਸੜ ਕੇ ਸੁਆਹ ਹੋ ਗਏ। ਇਹ ਬੰਸਰੀ ਕਈ ਸਾਲ ਪੁਰਾਣੀ ਹੋਣ ਕਰਕੇ ਇੱਥੇ ਕਈ ਜੰਗਲੀ ਸੱਪਾਂ ਦਾ ਵੀ ਰਹਿਣ ਬਸੇਰਾ ਸੀ, ਜੋ ਇਹ ਅੱਗ ਲੱਗਣ ਕਾਰਨ ਵਿਚੇ ਸੜਕੇ ਮਾਰੇ ਗਏ। ਇਸ ਸਬੰਧੀ ਗੱਲਬਾਤ ਕਰਦੇ ਹੋਏ ਪਿੰਡ ਰਾਏਸਰ ਪਟਿਆਲਾ ਦੇ ਵਸਨੀਕ ਵਾਤਾਵਰਨ ਤੇ ਪੰਛੀ ਪ੍ਰੇਮੀ ਅਵਤਾਰ ਸਿੰਘ, ਜਸਵਿੰਦਰ ਪਾਲ, ਦਵਿੰਦਰ ਕੁਮਾਰ, ਬੱਗਾ ਸਿੰਘ, ਗੁਰਪ੍ਰੀਤ ਸ਼ਿੰਘ ਤੇ ਸਿਕੰਦਰ ਸਿੰਘ ਨੇ ਦੱਸਿਆ ਕਿ ਪਿੰਡ ਠੀਕਰੀਵਾਲਾ ਤੋਂ ਰਾਏਸਰ (ਪਟਿਆਲਾ) ਦੇ ਬੱਸ ਸਟੈਂਡ ਤੋਂ ਖੱਬੇ ਪਾਸੇ ਮੁੜ ਕੇ ਪਿੰਡ ਦੀ ਪੱਕੀ ਫਿਰਨੀ ਦੇ ਨਾਲ ਪਿੰਡ ਦੇ ਛੱਪੜ ਦੇ ਨਾਲ ਲਗਦੀ ਜ਼ਮੀਨ ਹੈ। ਜ਼ਮੀਨ ਮਾਲਕ ਨੇ ਆਪਣੀ ਜ਼ਮੀਨ ਨਾਲ ਲੱਗਦੇ ਪੰਚਾਇਤੀ ਛੱਪੜ ਨੂੰ ਭਰ ਕੇ ਵੀ ਕੁਝ ਜ਼ਮੀਨ 'ਤੇ ਕਬਜ਼ਾ ਕੀਤਾ ਹੋਇਆ ਹੈ। ਇੱਥੇ ਹੀ ਉਸ ਦੇ ਖੇਤ ਦੇ ਬੰਨੇ ਇੱਕ ਉੱਚੀ ਜਗ੍ਹਾ (ਭੜੀ) ਉੱਪਰ ਕਾਫੀ ਪੁਰਾਣੀ ਬੰਸਰੀ ਲੱਗੀ ਹੋਈ ਸੀ, ਜਿਸ ਨੂੰ ਇੱਕ ਵਿਅਕਤੀ ਨੇ ਕੁਝ ਹੋਰ ਸਾਥੀਆਂ ਦੀ ਮਦਦ ਨਾਲ ਅੱਗ ਲਗਾ ਦਿੱਤੀ। ਅੱਗ ਦੇ ਇਹਨਾਂ ਭਾਂਬੜਾਂ ’ਚ ਜਿਥੇ ਇਸ ਬੰਸਰੀ 'ਚ ਆਲਣੇ ਬਣਾ ਕੇ ਰਹਿ ਰਹੇ ਸੈਂਕੜੇ ਪੰਛੀ ਸੜ ਗਏ ਉਥੇ ਕੁਝ ਸੱਪ ਵੀ ਸੜ ਕੇ ਮਾਰੇ ਗਏ। ਇਸ ਤੋਂ ਇਲਾਵਾ ਪੰਛੀਆਂ ਦੇ ਨਿੱਕੇ ਨਿੱਕੇ ਬੱਚੇ ਤੇ ਆਂਡੇ ਵੀ ਇਸ ਅੱਗ ’ਚ ਸੜ ਗਏ। ਇਸ ਮੌਕੇ ਜਗਸੀਰ ਸਿੰਘ, ਜਗਰੂਪ ਸਿੰਘ, ਵਰਿੰਦਰ ਸਿੰਘ ਗੱਗਾ, ਸੁਖਵਿੰਦਰ ਸਿੰਘ, ਸੁਖਦੀਪ ਸਿੰਘ, ਜਸਪ੍ਰੀਤ ਸਿੰਘ, ਮਨਦੀਪ ਕੁਮਾਰ, ਜਗਦੀਪ ਸਿੰਘ, ਕੁਲਦੀਪ ਸਿੰਘ, ਅਮਰਜੀਤ ਸਿੰਘ, ਕੁਲਵਿੰਦਰ ਸਿੰਘ, ਮੋਹਿਤ ਸ਼ਰਮਾ, ਕੁਲਵਿੰਦਰ ਕੁਮਾਰ, ਗਗਨਦੀਪ ਸਿੰਘ, ਧਰਮਿੰਦਰ ਸਿੰਘ, ਜਗਪ੍ਰੀਤ ਸਿੰਘ ਤੇ ਗੁਰਪ੍ਰੀਤ ਸਿੰਘ ਨੇ ਡਿਪਟੀ ਕਮਿਸ਼ਨਰ ਬਰਨਾਲਾ ਨੂੰ ਇੱਕ ਲਿਖਤੀ ਦਰਖਾਸਤ ਦੇ ਕੇ ਮੰਗ ਕੀਤੀ ਹੈ ਕਿ ਬੰਸਰੀ ਨੂੰ ਅੱਗ ਲਗਾਉਣ ਵਾਲੇ ਵਿਅਕਤੀਆਂ ਖ਼ਿਲਾਫ਼ ਸਖ਼ਤ ਕਾਰਵਾਈ ਕੀਤੀ ਜਾਵੇ ਤੇ ਪਿੰਡ ਦੇ ਪੰਚਾਇਤੀ ਛੱਪੜ ਨੂੰ ਭਰ ਕੇ ਸ਼ਾਮਲਾਟ ਉੱਪਰ ਕੀਤੇ ਨਾਜਾਇਜ਼ ਕਬਜ਼ੇ ਦੀ ਨਿਸ਼ਾਨਦੇਹੀ ਕਰਵਾ ਕੇ ਇਹ ਕਬਜ਼ਾ ਛੁਡਵਾਕੇ ਇਸ ਉੱਪਰ ਬੂਟੇ ਲਗਾਏ ਜਾਣ। ਐੱਸਡੀਐੱਮ ਕਰ ਰਹੇ ਹਨ ਜਾਂਚ : ਡੀਸੀ ਇਸ ਘਟਨਾ ਸਬੰਧੀ ਜਦ ਡਿਪਟੀ ਕਮਿਸ਼ਨਰ ਬਰਨਾਲਾ ਪੂਨਮਦੀਪ ਕੌਰ ਆਈਏਐੱਸ ਨਾਲ ਗੱਲ ਕੀਤੀ ਤਾਂ ਉਹਨਾਂ ਦੱਸਿਆ ਕਿ ਇਸ ਮਾਮਲੇ ਦੀ ਡੂੰਘਾਈ ਨਾਲ ਜਾਂਚ ਹੋਵੇਗੀ। ਐੱਸਡੀਐੱਮ ਬਰਨਾਲਾ ਇਸ ਦੀ ਜਾਂਚ ਕਰ ਰਹੇ ਹਨ। ਇਸ ’ਚ ਪਾਏ ਗਏ ਕਿਸੇ ਵੀ ਦੋਸ਼ੀ ਨੂੰ ਬਖ਼ਸ਼ਿਆ ਨਹੀਂ ਜਾਵੇਗਾ।