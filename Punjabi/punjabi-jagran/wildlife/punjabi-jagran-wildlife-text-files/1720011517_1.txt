ਜੇਐੱਨਐੱਨ, ਨੈਨੀਤਾਲ : ਕਾਰਬੇਟ ਪਾਰਕ ਦੇ ਮੁੱਖ ਸੈਰ ਸਪਾਟਾ ਜ਼ੋਨ ਢਿਕਾਲਾ ਲਈ ਆਨਲਾਈਨ ਬੁਕਿੰਗ ਐਤਵਾਰ ਤੋਂ ਸ਼ੁਰੂ ਹੋ ਗਈ। ਸੋਮਵਾਰ ਤਕ 300 ਸੈਲਾਨੀਆਂ ਨੇ ਬੁਕਿੰਗ ਕਰਵਾ ਵੀ ਲਈ ਹੈ। 15 ਨਵੰਬਰ ਤੋਂ ਇਹ ਜ਼ੋਨ ਸੈਲਾਨੀਆਂ ਲਈ ਖੁੱਲ੍ਹ ਜਾਵੇਗਾ। ਇੱਥੇ ਸੈਲਾਨੀ ਨਾਈਟ ਸਟੇਅ ਤੋਂ ਇਲਾਵਾ ਵਿਭਾਗੀ ਸੈਂਟਰ ਤੋਂ ਡੇ ਸਫਾਰੀ ਕਰ ਸਕਣਗੇ। ਇਸ ਦੇ ਨਾਲ ਹੀ ਸਾਰੇ ਪੰਜ ਸੈਰ ਸਪਾਟਾ ਜ਼ੋਨ ’ਚ ਸੈਲਾਨੀਆਂ ਨੂੰ ਐਡਵਾਂਸ ਆਨਲਾਈਨ ਬੁਕਿੰਗ ਦੀ ਸਹੂਲਤ ਮਿਲ ਗਈ ਹੈ। ਕਾਰਬੇਟ ਪਾਰਕ ’ਚ ਢਿਕਾਲਾ ਸੈਰ ਸਪਾਟਾ ਜ਼ੋਨ ਸੈਲਾਨੀਆਂ ਦੀ ਪਹਿਲੀ ਪਸੰਦ ਰਹਿੰਦਾ ਹੈ। ਕੋਵਿਡ ਕਾਰਨ ਇਸ ਸਾਲ ਪਹਿਲੀ ਮਈ ਤੋਂ ਸੈਲਾਨੀਆਂ ਲਈ ਇਹ ਜ਼ੋਨ ਬੰਦ ਹੋ ਗਿਆ ਸੀ। ਹਾਲਾਂਕਿ 15 ਜੂਨ ਤੋਂ ਮੌਨਸੂਨ ਸੀਜ਼ਨ ਨੂੰ ਦੇਖਦੇ ਹੋਏ ਇਸ ਨੂੰ ਸੁਰੱਖਿਆ ਦੇ ਮੱਦੇਨਜ਼ਰ 14 ਨਵੰਬਰ ਤਕ ਲਈ ਬੰਦ ਕਰ ਦਿੱਤਾ ਜਾਂਦਾ ਹੈ। ਕਾਰਬੇਟ ਪ੍ਰਸ਼ਾਸਨ ਨੇ ਆਪਣੀ ਵਿਭਾਗੀ ਵੈਬਸਾਈਟ (www.corbattonline.uk.gov.in) ਐਡਵਾਂਸਆਨਲਾਈਨ ਬੁਕਿੰਗ ਲਈ ਖੋਲ੍ਹ ਦਿੱਤੀ ਹੈ। ਦੂਜੇ ਪਾਸੇ ਕਾਰਬੇਟ ਦੇ ਬਿਜਰਾਨੀ, ਢੇਲਾ, ਝਿਰਨਾ ਤੇ ਗਿਰਿਜਾ ਸੈਰ ਸਪਾਟਾ ਜ਼ੋਨ ’ਚ 15 ਅਕਤੂਬਰ ਤੋਂ ਨਾਈਟ ਸਟੇ ਤੇ ਡੇ ਸਫਾਰੀ ਸ਼ੁਰੂ ਹੋ ਚੁੱਕੀ ਹੈ। ਹਾਲਾਂਕਿ 17 ਅਕਤੂਬਰ ਤੋਂ ਭਾਰੀ ਬਾਰਿਸ਼ ਕਾਰਨ ਚਾਰ ਤੋਂ ਛੇ ਦਿਨ ਲਈ ਇਸ ਜ਼ੋਨ ਨੂੰ ਬੰਦ ਕਰਨਾ ਪਿਆ ਸੀ।