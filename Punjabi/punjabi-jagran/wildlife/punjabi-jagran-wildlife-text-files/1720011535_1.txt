ਬਿਸ਼ਨੋਈ ਸਮਾਜ ਪੰਜਾਬ ਅਤੇ ਨਾਲ ਲੱਗਦੇ ਇਲਾਕਿਆਂ ਵਿਚ ਤਰੱਕੀ ਅਤੇ ਸਮਾਜ ’ਚ ਚੰਗੇ ਕੰਮਾਂ ਨੂੰ ਕਰਨ ’ਚ ਆਪਣਾ ਭਰਪੂਰ ਯੋਗਦਾਨ ਦਿੰਦਾ ਹੈ। 1485 ਈ. ਵਿਚ ਬਿਸ਼ਨੋਈ ਸਮਾਜ ਦੀ ਨੀਂਹ ਬੀਕਾਨੇਰ ਤੋਂ 80 ਕਿਲੋਮੀਟਰ ਦੂਰ ਸਮਰਾਥਲ ਵਿਚ ਸ੍ਰੀ ਗੁਰੂ ਜੰਬੇਸ਼ਵਰ ਵੱਲੋਂ ਰੱਖੀ ਗਈ ਅਤੇ ਇਹ ਉੱਤਰ ਭਾਰਤ ਦਾ ਪਹਿਲਾ ਸੰਤ ਸੰਪਰਦਾ ਦਾ ਸਮਾਜ ਬਣਿਆ ਅਤੇ ਇਨ੍ਹਾਂ ਵੱਲੋਂ 120 ਸ਼ਬਦਾਂ ਦਾ ਉਚਾਰਨ ਕੀਤਾ ਗਿਆ। ਜਿਸ ਨੂੰ ਸ਼ਬਦ ਬਾਣੀ ਵੀ ਕਿਹਾ ਜਾਂਦਾ ਹੈ। ਧਰਮ ਪ੍ਰਚਾਰ ਦੇ ਨਾਲ-ਨਾਲ ਸ੍ਰੀ ਗੁਰੂ ਜੰਬੇਸ਼ਵਰ ਵੱਲੋਂ ਰੁੱਖਾਂ ਦੀ ਰਾਖੀ ਅਤੇ ਜੀਵਾਂ ਦੀ ਰਾਖੀ ਦਾ ਸੰਦੇਸ਼ ਦਿੱਤਾ ਗਿਆ। ਇਸ ਸੰਪਰਦਾ ਨੂੰ ਵਿਲੋਜ਼ੀ ਨੇ ਅੱਗੇ ਵਧਾਇਆ ਤੇ ਉਸ ਤੋਂ ਬਾਅਦ ਬਿਸ਼ਨੋਈਆਂ ਨੂੰ ਸ਼ਬਦ ਬਾਣੀ ਦਾ ਵੀ ਪਾਠ ਕਰਨ ਦਾ ਸੰਦੇਸ਼ ਦਿੱਤਾ। ਰੁੱਖਾਂ ਅਤੇ ਜੀਵਾਂ ਦੀ ਰਾਖੀ ਲਈ ਬਿਸ਼ਨੋਈ ਸਮਾਜ ਹਮੇਸ਼ਾ ਹੀ ਅੱਗੇ ਰਿਹਾ ਹੈ। ਦਰੱਖ਼ਤਾਂ ਨੂੰ ਕੱਟਣ ਤੋਂ ਬਚਾਉਣ ਲਈ ਸ਼ਹਾਦਤ ਮਲੇਰਕੋਟਲਾ ਵਿਚ ਆਪਣੇ ਗੁਰੂ ਦੀ ਆਗਿਆ ਨਾਲ ਬਿਸ਼ਨੋਈ ਸਮਾਜ ਦੇ ਸੰਤ ਬਾਜੋ ਜੀ ਨੇ ਮੁਸਲਮਾਨ ਭਾਈਚਾਰੇ ਨੂੰ ਗਊ ਹੱਤਿਆ ਨਾ ਕਰਨ ਲਈ ਪ੍ਰੇਰਿਤ ਕੀਤਾ, ਉਨ੍ਹਾਂ ਦੀ ਪ੍ਰੇਰਨਾ ਸਦਕਾ ਮੁਸਲਮਾਨਾਂ ਵੱਲੋਂ ਗਊ ਹੱਤਿਆ ਬੰਦ ਕਰ ਦਿੱਤੀ ਗਈ ਅਤੇ ਹਰੇ ਦਰੱਖ਼ਤਾਂ ਨੂੰ ਕੱਟਣ ਤੋਂ ਬਚਾਉਣ ਲਈ ਸੰਨ 1730 ਵਿਚ ਬਿਸ਼ਨੋਈ ਸਮਾਜ ਨਾਲ ਸਬੰਧਤ ਮਾਤਾ ਅੰਮਿ੍ਰਤਾ ਦੇਵੀ ਨੇ ਦਰਖੱਤਾਂ ਨਾਲ ਲਿਪਟ ਕੇ ਆਪਣੀ ਸ਼ਹਾਦਤ ਦੇ ਦਿੱਤੀ। ਜਿਸ ਤੋਂ ਬਾਅਦ ਉਨ੍ਹਾਂ ਦੀਆਂ 3 ਬੇਟੀਆਂ ਆਸ਼ੂ, ਰਤਨੀ ਤੇ ਭਾਗੂ ਨੇ ਹਰੇ ਦਰੱਖ਼ਤਾਂ ਨੂੰ ਕੱਟਣ ਤੋਂ ਬਚਾਉਣ ਲਈ ਉਨ੍ਹਾਂ ਨਾਲ ਲਿਪਟ ਕੇ ਆਪਣਾ ਬਲੀਦਾਨ ਦੇ ਦਿੱਤਾ। ਉਸ ਦਿਨ ਦਰੱਖ਼ਤਾਂ ਨੂੰ ਬਚਾਉਣ ਲਈ ਦਰੱਖ਼ਤਾਂ ਨਾਲ ਲਿਪਟ ਕੇ 363 ਬਿਸ਼ਨੋਈ ਸਮਾਜ ਨਾਲ ਸਬੰਧਤ ਲੋਕਾਂ ਨੇ ਬਲੀਦਾਨ ਦਿੱਤਾ ਜਿਨ੍ਹਾਂ ਵਿੱਚੋਂ 111 ਔਰਤਾਂ ਸਨ। ਇਸ ਤੋਂ ਸੇਧ ਲੈ ਕੇ ਹੀ ਚਿਪਕੋ ਅੰਦੋਲਨ ਜੋ ਕਿ ਉੱਤਰਾਖੰਡ ਵਿਚ ਵਾਤਾਵਰਨ ਨੂੰ ਬਚਾਉਣ ਲਈ ਅਤੇ ਦਰੱਖ਼ਤਾਂ ਨੂੰ ਕੱਟਣ ਤੋਂ ਰੋਕਣ ਲਈ ਸ਼ੁਰੂ ਕੀਤਾ। ਅੰਦੋਲਨ ਨੂੰ ਸ਼ੁਰੂ ਕਰਨ ਵਾਲੇ ਸੰੁਦਰ ਲਾਲ ਬਹੁਗੁਣਾ ਨੇ ਦੱਸਿਆ ਕਿ ਉਨ੍ਹਾਂ ਨੂੰ ਇਹ ਚੇਤਨਾ ਬਿਸ਼ਨੋਈ ਸਮਾਜ ਦੇ ਖੇਜਲੜੀ ਪਿੰਡ ਵਿਚ ਦਰੱਖ਼ਤਾਂ ਨੂੰ ਬਚਾਉਣ ਲਈ ਅੰਮਿ੍ਰਤਾ ਦੇਵੀ ਦੇ ਦਿੱਤੇ ਬਲੀਦਾਨ ਤੋਂ ਮਿਲੀ ਹੈ। ਬਹੁਤ ਹੀ ਉੱਦਮੀ ਅਤੇ ਮਿਹਨਤੀ ਸਮਾਜ ਮੂਲ ਰੂਪ ਵਿਚ ਮਾਰਵਾੜ ਇਲਾਕੇ ਨਾਲ ਸਬੰਧਤ ਬਿਸ਼ਨੋਈ ਸਮਾਜ ਜੋ ਕਿ ਬਹੁਤ ਹੀ ਉੱਦਮੀ ਅਤੇ ਮਿਹਨਤੀ ਸਮਾਜ ਹੈ। 1840 ਈਂ ਵਿਚ ਸਿਰਸਾ ਜ਼ਿਲ੍ਹਾ ਦੇ ਕਮਿਸ਼ਨਰ ਜੇ. ਐੱਚ ਓਲੀਵਰ ਵੱਲੋਂ ਬਣਾਏ ਗਏ ਬੰਗਲੇ ਦੇ ਨਾਲ-ਨਾਲ ਵੱਡੀ ਉੱਨ ਦੀ ਮੰਡੀ ਵਿਕਸਿਤ ਕੀਤੀ, ਜਿੱਥੇ ਬਿਸ਼ਨੋਈ ਸਮਾਜ ਦੇ ਲੋਕ ਆਪਣੀ ਉੱਨ ਵੇਚਣ ਆਉਂਦੇ ਸਨ। ਉਸ ਸਮੇਂ ਕਮਿਸ਼ਨਰ ਜੇ.ਐੱਚ ਓਲੀਵਰ ਇਸ ਇਲਾਕੇ ਨੂੰ ਵਿਕਸੀਤ ਕਰਨਾ ਚਾਹੁੰਦੇ ਸੀ ਅਤੇ ਉਨ੍ਹਾਂ ਨੇ ਕਈ ਵਾਰ ਬਿਸ਼ਨੋਈ ਸਮਾਜ ਦੇ ਲੋਕਾਂ ਨੂੰ ਇੱਥੇ ਆ ਕੇ ਵਸਣ ਦੀ ਬੇਨਤੀ ਕੀਤੀ ਪਰ ਬਿਸ਼ਨੋਈ ਸਮਾਜ ਦਾ ਕਹਿਣਾ ਸੀ ਉਹ ਆਪਣੇ ਮਾਰਵਾੜੇ ਇਲਾਕੇ ਵਿਚ ਖ਼ੁਸ਼ ਹਨ ਅਤੇ ਇੱਥੇ ਨਹੀਂ ਆ ਸਕਦੇ। ਇਸ ਤੋਂ ਬਾਅਦ ਕਮਿਸ਼ਨਰ ਵੱਲੋਂ ਬਿਸ਼ਨੋਈ ਸਮਾਜ ਦਾ ਵੱਡੇ ਆਗੂ ਮੇਹਰਾਜ ਗੋਦਾਰਾ ਨੂੰ ਧਰਮ ਦਾ ਭਰਾ ਬਣਾ ਕੇ 52000 ਬਿੱਘਾ ਜ਼ਮੀਨ ਖੇਤੀ ਲਈ ਅਲਾਟ ਕੀਤੀ। (ਉਸ ਸਮੇਂ 160 ਰੁਪਏ ਵਿਚ ਪਿੰਡ ਅਲਾਟ ਕੀਤਾ ਜਾਂਦਾ ਸੀ ਅਤੇ ਸ਼ਰਤ ਅਨੁਸਾਰ 1 ਖੂਹ ਅਤੇ 10 ਘਰਾਂ ਦੀ ਵੱਸੋਂ ਜ਼ਰੂਰੀ ਸੀ)। ਇਸ ਤੋਂ ਬਾਅਦ ਪੰਜਾਬ ਵਿਚ ਆ ਕੇ ਬਿਸ਼ਨੋਈ ਸਮਾਜ ਦੇ ਲੋਕਾਂ ਨੇ ਇਸ ਦੀ ਤਰੱਕੀ ਅਤੇ ਖ਼ੁਸ਼ਹਾਲੀ ਵਿਚ ਵੱਡਾ ਯੋਗਦਾਨ ਪਾਇਆ ਅਤੇ ਇਸ ਇਲਾਕੇ ਨੂੰ ਖ਼ੁਸ਼ਹਾਲ ਅਤੇ ਹਰਿਆ ਭਰਿਆ ਕਰ ਦਿੱਤਾ। ਬਿਸ਼ਨੋਈ ਸਮਾਜ ਦੇ ਲੋਕਾਂ ਦਾ ਜੀਵਨ ਅਤੇ ਰਹਿਣ ਸਹਿਣ ਸਾਦਾ ਅਤੇ ਉੱਚਾ ਹੈ। ਇਹ ਪੁਰਾਤਨ ਤਰੀਕੇ ਨਾਲ ਮਹਿਮਾਨ ਨਿਵਾਜੀ ਕਰਦੇ ਹਨ। ਇਨ੍ਹਾਂ ਦੇ ਘਰਾਂ ਵਿਚ ਸਿਰਫ਼ ਦੇਸੀ ਘਿਓ ਦੀ ਹੀ ਵਰਤੋਂ ਕੀਤੀ ਜਾਂਦੀ ਹੈ। ਇਹ ਪਸ਼ੂ ਧਨ ਰੱਖਦੇ ਹਨ ਅਤੇ ਇਨ੍ਹਾਂ ਨੂੰ ਵਧੀਆ ਢੰਗ ਨਾਲ ਸੰਭਾਲ ਕੇ ਰੱਖਦੇ ਹਨ। ਗੁਰੂ ਜੰਬੇਸ਼ਵਰ ਦੇ ਨਿਯਮਾਂ ’ਤੇ ਚੱਲਦਾ ਸਮਾਜ ਬਿਸ਼ਨੋਈ ਸ਼ਾਂਤੀਪੂਰਵਕ ਢੰਗ ਨਾਲ ਆਪਣੀਆਂ ਗੱਲਾਂ ਮਨਵਾਉਣ ਵਿਚ ਵਿਸ਼ਵਾਸ ਰੱਖਦੇ ਹਨ। ਇਨ੍ਹਾਂ ਦਾ ਕਹਿਣਾ ਹੈ ਕਿ ਇਕ ਜੀਵ ਅਤੇ ਰੁੱਖ ਨੂੰ ਬਚਾਉਣ ਲਈ ਪਹਿਲਾਂ ਸੰਵਾਦ ਦੇ ਜ਼ਰੀਏ ਹਥਿਆਰ ਚੁੱਕਣ ਵਾਲੇ ਨੂੰ ਸਮਝਾਉਣਾ ਚਾਹੀਦਾ ਹੈ ਜੇਕਰ ਉਹ ਨਾ ਮੰਨੇ ਤਾਂ ਰੱਖਿਆ ਲਈ ਆਪਣੀ ਜਾਨ ਵਾਰ ਦੇਣੀ ਚਾਹੀਦੀ ਹੈ। ਬਿਸ਼ਨੋਈ ਸਮਾਜ ਪਰਮਾਤਮਾ ਵਿਚ ਵਿਸ਼ਵਾਸ ਕਰਦਾ ਹੈ ਅਤੇ ਗੁਰੂ ਜੰਬੇਸ਼ਵਰ ਦੇ ਦਿੱਤੇ ਨਿਯਮਾਂ ’ਤੇ ਚੱਲਦਾ ਹੈ। ਇਨ੍ਹਾਂ ਦੀ ਬੋਲੀ ਬਾਗੜੀ ਬਹੁਤ ਹੀ ਮਿੱਠੀ ਤੇ ਪਿਆਰੀ ਹੈ। 150 ਸਾਲ ਪੁਰਾਣਾ ਜੰਬਸਾਰ ਨਾਮ ਦਾ ਗ੍ਰੰਥ ਸੰਨ 1899 ਵਿਚ ਅੰਗਰੇਜ਼ ਸਰਕਾਰ ਕੋਲੋਂ ਬਿਸ਼ਨੋਈ ਸਮਾਜ ਨਾਲ ਸਬੰਧਤ ਗਨੇਸ਼ੀ ਲਾਲ (ਲਾਰੈਸ਼ ਬਿਸ਼ਨੋਈ ਦਾ ਦਾਦਾ) ਵੱਲੋਂ ਇਲਾਕੇ ਦੇ 16 ਪਿੰਡਾਂ ਨੂੰ ਰੱਖ ਐਲਾਨ ਕਰਵਾਇਆ ਗਿਆ। ਇਨ੍ਹਾਂ 16 ਪਿੰਡਾਂ ਵਿਚ ਨਾ ਤਾਂ ਜੀਵ ਹੱਤਿਆ ਕੀਤੀ ਜਾਂਦੀ ਹੈ ਅਤੇ ਨਾ ਹੀ ਰੁੱਖਾਂ ਨੂੰ ਵੱਡਿਆ ਜਾਂਦਾ ਹੈ। ਇਸ ਇਲਾਕੇ ਵਿਚ ਮੋਰ ਆਮ ਮਿਲ ਜਾਂਦੇ ਹਨ। ਇਹ ਹਿਰਨ ਦੇ ਬੱਚਿਆਂ ਨੂੰ ਆਪਣੇ ਬੱਚਿਆਂ ਵਾਂਗ ਪਾਲਦੇ ਹਨ। ਜੇਕਰ ਹਿਰਨ ਬੱਚੇ ਦੀ ਮਾਤਾ ਨਾ ਹੋਵੇ ਤਾਂ ਬਿਸ਼ਨੋਈ ਸਮਾਜ ਦੀਆਂ ਔਰਤਾਂ ਉਸ ਨੂੰ ਆਪਣਾ ਦੁੱਧ ਪਿਲਾ ਕੇ ਬੱਚਿਆਂ ਵਾਂਗ ਪਾਲਦੀਆਂ ਹਨ। ਫ਼ਾਜ਼ਿਲਕਾ ਦੇ ਨੇੜੇ ਲੱਗਦੇ ਇਲਾਕੇ ਜਿੱਥੇ ਬਿਸ਼ਨੋਈ ਸਮਾਜ ਦਾ ਵਾਸ ਹੈ, ਉੱੱਥੇ ਬਿਸ਼ਨੋਈ ਸਮਾਜ ਨਾਲ ਸਬੰਧਤ ਸੰਤ ਸਾਹਬ ਰਾਮ ਰਾੜ (ਲਾਰੈਂਸ਼ ਬਿਸ਼ਨੋਈ ਦਾ ਪੜਦਾਦਾ) ਜਿਨ੍ਹਾਂ ਨੂੰ ਸਮਾਜ ਦੇ ਲੋਕ ਦੇਵਤਾ ਮੰਨਦੇ ਹਨ ਅਤੇ ਉਨ੍ਹਾਂ ਦੀ ਪੂਜਾ ਕਰਦੇ ਹਨ। ਉਹ ਰਾਮੜਾਵਾਸ (ਰਾਜਸਥਾਨ) ਗੱਦੀ ਦੇ ਮਹੰਤ ਸੀ ਅਤੇ ਆਪਣੇ ਗੁਰੂ ਦੇ ਹੁਕਮਾਂ ਅਨੁਸਾਰ ਉਨ੍ਹਾਂ ਵੱਲੋਂ ਗ੍ਰਹਿਸਤ ਜੀਵਨ ਵਿਚ ਪ੍ਰਵੇਸ਼ ਕੀਤਾ ਗਿਆ ਪਰ ਉਨ੍ਹਾਂ ਦੇ ਨਾਂ ਅਤੇ ਕੰਮ ਸੰਤਾਂ ਵਾਲੇ ਹੀ ਰਹੇ। ਉਨ੍ਹਾਂ ਵੱਲੋਂ 150 ਸਾਲ ਪਹਿਲਾਂ ਜੰਬਸਾਰ ਨਾਮ ਦਾ ਗ੍ਰੰਥ ਜੋ ਕਿ 1800 ਸਫ਼ੇ ਦਾ ਹੈ ਲਿਖਿਆ ਗਿਆ ਜੋ ਕਿ ਬਿਸ਼ਨੋਈ ਪਰਿਵਾਰ ਕੋਲ ਅੱਜ ਵੀ ਸੁਰੱਖਿਅਤ ਹੈ। ਰੁੱਖਾਂ ਤੇ ਖੇਤਾਂ ਨਾਲ ਪਿਆਰ ਬਿਸ਼ਨੋਈ ਸਮਾਜ ਦੇ 16 ਪਿੰਡਾਂ ਵਿਚ ਹਿਰਨ, ਨੀਲ ਗਾਂ ਅਤੇ ਮੋਰ ਮਿਲਣਗੇ। ਇਨ੍ਹਾਂ ਨੂੰ ਇਹ ਆਪਣੇ ਬੱਚਿਆਂ ਤੋਂ ਵੱਧ ਪਿਆਰ ਦਿੰਦੇ ਹਨ। ਰੁੱਖਾਂ ਅਤੇ ਖੇਤਾਂ ਨਾਲ ਇਨ੍ਹਾਂ ਦਾ ਬਹੁਤ ਪਿਆਰ ਹੈ। ਬਿਸ਼ਨੋਈ ਸਮਾਜ ਵਿਚ ਪੁਰਸ਼ ਸਾਦੇ ਢੰਗ ਨਾਲ ਰਹਿੰਦੇ ਹਨ ਅਤੇ ਔਰਤਾਂ ਗਹਿਣਿਆਂ ਦੀਆਂ ਸ਼ੌਕੀਨ ਹਨ। ਜਿਸ ਤੋਂ ਇਨ੍ਹਾਂ ਦੀ ਅਮੀਰੀ ਬਾਰੇ ਪਤਾ ਲੱਗਦਾ ਹੈ। ਬਿਸ਼ਨੋਈ ਸਮਾਜ ਦੀਆਂ ਔਰਤਾਂ 250 ਤੋਲੇ ਤੋਂ ਵੱਧ ਸੋਨਾ ਪਾਉਣਾ ਪਸੰਦ ਕਰਦੀਆਂ ਹਨ। ਇਸ ਨਾਲ ਬਿਸ਼ਨੋਈ ਸਮਾਜ ਦਾ ਖੇਜਲੜੀ ਪਿੰਡ ਵਿਚ ਲੱਗਣ ਵਾਲਾ ਮੇਲਾ ਜਿਸ ਵਿਚ ਔਰਤਾਂ ਵੱਲੋਂ ਪਾਇਆ ਸੋਨਾ ਖਿੱਚ ਦਾ ਕੇਂਦਰ ਬਣਦਾ ਹੈ। ਬਿਸ਼ਨੋਈ ਸਮਾਜ ਨਹੀਂ ਮੰਨਦਾ ਲਾਰੈਂਸ ਨੂੰ ਗੈਂਗਸਟਰ ਲਾਰੈਂਸ ਬਿਸ਼ਨੋਈ ਜੋ ਕਿ ਦੋਤਾਰਾਂ ਵਾਲੀ ਪਿੰਡ ਨਾਲ ਸਬੰਧਤ ਹੈ ਬਾਰੇ ਗੱਲ ਕਰਦੇ ਰਜਿੰਦਰ ਕੁਮਾਰ ਸਾਬਕ ਸਰਪੰਚ ਸਰਦਾਰਪੁਰਾ, ਵਿਨੋਦ ਜੰਬਦਾਸ ਕੜਵਾਸਰਾ ਜੋ ਕਿ ਬਿਸ਼ਨੋਈ ਸਾਹਿਤ ਦੇ ਪ੍ਰਚਾਰਕ ਅਤੇ ਸਮਾਜ ਦੇ ਰਾਸ਼ਟਰੀ ਪੱਧਰ ਦੇ ਅਹੁਦੇਦਾਰ ਹਨ ਨੇ ਗੱਲ ਕਰਦੇ ਕਿਹਾ ਲਾਰੈਂਸ 18 ਸਾਲ ਦੀ ਉਮਰ ਵਿਚ ਪਿੰਡ ਤੋਂ ਨਿਕਲ ਗਿਆ। ਅਪਰਾਧ ਦੀ ਦੁਨੀਆ ’ਚ ਕਿਵੇਂ ਦਾਖ਼ਲ ਹੋਇਆ ਲਾਰੈਂਸ ਬਿਸ਼ਨੋਈ? ਯਕੀਨ ਨਹੀਂ ਆ ਰਿਹਾ। ਲਾਰੈਂਸ ਦੇ ਬਜ਼ੁਰਗਾਂ ਵੱਲੋਂ ਵਾਤਾਵਰਨ ਦੀ ਸੰਭਾਲ ਅਤੇ ਜੰਗਲੀ ਜੀਵਾਂ ਦੀ ਰਾਖੀ ਦੇ ਨਾਲ-ਨਾਲ ਲੋਕਾਂ ਲਈ ਕਈ ਚੰਗੇ ਕੰਮ ਕੀਤੇ ਗਏ ਹਨ। ਉਨ੍ਹਾਂ ਕਈ ਗ਼ਰੀਬ ਕੁੜੀਆਂ ਦੇ ਵਿਆਹ ਕਰਵਾਏ ਹਨ। ਲਾਰੈਂਸ ਬਾਰੇ ਜੋ ਕੁਝ ਵੀ ਦਿਖਾਇਆ ਜਾ ਰਿਹਾ ਹੈ ਉਹ ਗ਼ਲਤ ਹੈ। ਇਲਾਕੇ ਵਿਚ ਉਸ ’ਤੇ ਕੋਈ ਵੀ ਪਰਚਾ ਦਰਜ ਨਹੀਂ ਤੇ ਨਾ ਹੀ ਉਸ ਵੱਲੋ ਕਿਸੇ ਨੂੰ ਦੁੱਖ ਦਿੱਤਾ ਗਿਆ ਹੈ। ਲਾਰੈਂਸ ਦੇ ਪਰਿਵਾਰ ਦਾ ਕੋਈ ਰਾਜਨੀਤੀ ਨਾਲ ਵੀ ਕੋਈ ਨਾਤਾ ਨਹੀ ਹੈ। ਉਹ ਇਲਾਕੇ ਦੇ ਵੱਡੇ ਜ਼ਿੰਮੀਦਾਰ ਹੋਣ ਨਾਤੇ ਖੇਤੀ ਅਤੇ ਘੋੜੀਆਂ ਪਾਲਣ ਦਾ ਸ਼ੌਕੀਨ ਹਨ। ਕਿ੍ਰਕੇਟ ਖੇਡਣਾ ਇਸ ਨੂੰ ਚੰਗਾ ਲੱਗਦਾ ਹੈ ਅਤੇ ਇਹ ਪਿੰਡ ਵਿਚ ਟੂਰਨਾਮੈਂਟ ਕਰਵਾਉਂਦਾ ਰਹਿੰਦਾ। ਇਲਾਕੇ ਵਿਚ ਕੋਈ ਵੀ ਲਾਰੈਂਸ ਨੂੰ ਗੈਂਗਸਟਰ ਮੰਨਣ ਨੂੰ ਤਿਆਰ ਨਹੀਂ ਹੈ। ਅਪਰਾਧ ਦੀ ਦੁੁਨੀਆ ’ਚ ਦਾਖ਼ਲਾ ਪ੍ਰਸਿੱਧ ਪੰਜਾਬੀ ਗਾਇਕ ਸਿੱਧੂ ਮੂਸੇਵਾਲਾ ਦੇ ਕਤਲ ਕਾਂਡ ਤੋਂ ਬਾਅਦ ਲਾਰੈਂਸ ਬਿਸ਼ਨੋਈ ਇਕ ਵਾਰ ਫਿਰ ਚਰਚਾ ’ਚ ਹੈ। ਉਸ ਦੇ ਗੈਂਗ ਵਲੋਂ ਸਿੱਧੂ ਮੂਸੇਵਾਲਾ ਦੇ ਕਤਲ ਦੀ ਜ਼ਿੰਮੇਵਾਰੀ ਆਪਣੇ ਸਿਰ ਲੈਣ ਨਾਲ ਉਹ ਪੰਜਾਬ ਪੁਲਿਸ ਦੇ ਰਿਮਾਂਡ ’ਤੇ ਹੈ। ਲਾਰੈਂਸ ਬਿਸ਼ਨੋਈ ਪੰਜਾਬ ਦਾ ਉਹ ਗੈਂਗਸਟਰ ਹੈ, ਜੋ ਵਿਦਿਆਰਥੀ ਆਗੂ ਰਹਿਣ ਤੋਂ ਬਾਅਦ ਅਪਰਾਧ ਦੀ ਦੁਨੀਆ ’ਚ ਸਰਗਰਮ ਹੋ ਗਿਆ। ਪੰਜਾਬ ਯੂਨੀਵਰਸਿਟੀ ਚੰਡੀਗੜ੍ਹ ’ਚ ਪੜ੍ਹਾਈ ਦੌਰਾਨ ਉਹ ਸਟੂਡੈਂਟ ਆਰਗੇਨਾਈਜੇਸ਼ਨ ਆਫ ਪੰਜਾਬ (ਸੋਪੂ) ਦਾ ਪ੍ਰਧਾਨ ਰਿਹਾ। ਉਹ ਫ਼ਾਜ਼ਿਲਕਾ ਜ਼ਿਲ੍ਹੇ ਦੇ ਅਬੋਹਰ ਨੇੜਲੇ ਪਿੰਡ ਦਾ ਜੰਮਪਲ ਹੈ। ਉਸ ’ਤੇ ਸਿਰਫ਼ ਪੰਜਾਬ ਹੀ ਨਹੀਂ ਚੰਡੀਗੜ੍ਹ, ਹਰਿਆਣਾ ਤੇ ਰਾਜਸਥਾਨ ’ਚ ਵੱਖ-ਵੱਖ ਥਾਣਿਆਂ ’ਚ ਕਤਲ, ਕਤਲ ਦੀ ਕੋਸ਼ਿਸ਼ ਤੇ ਲੁੱਟ-ਖੋਹ ਦੇ ਮਾਮਲੇ ਦਰਜ ਹਨ। ਉਸ ਨੇ ਕਾਲੇ ਹਿਰਨ ਦੀ ਹੱਤਿਆ ਮਾਮਲੇ ’ਚ ਫਿਲਮ ਅਦਾਕਾਰ ਸਲਮਾਨ ਖ਼ਾਨ ਦਾ ਨਾਂ ਸਾਹਮਣੇ ਆਉਣ ’ਤੇ ਉਸ ਨੂੰ ਜਾਨੋਂ ਮਾਰਨ ਦੀ ਧਮਕੀ ਦਿੱਤੀ ਸੀ। - ਤੇਜਿੰਦਰ ਪਾਲ ਸਿੰਘ ਖ਼ਾਲਸਾ