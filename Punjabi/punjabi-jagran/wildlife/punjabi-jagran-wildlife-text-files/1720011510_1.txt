ਜੇ ਐੱਸ ਕਲੇਰ, ਜ਼ੀਰਕਪੁਰ : ਉੱਤਰ ਭਾਰਤ ਦੇ ਪ੍ਰਸਿੱਧ ਮਹਿੰਦਰ ਚੌਧਰੀ ਛੱਤਬੀੜ ਚਿੜੀਆਘਰ ਵਿਖੇ 3 ਅਕਤੂਬਰ ਤੋਂ 8 ਅਕਤੂਬਰ ਤਕ ਜੰਗਲੀ ਜੀਵ ਸੁਰੱਖਿਆ ਹਫ਼ਤਾ ਅੱਜ ਤੋਂ ਆਰੰਭ ਹੋ ਗਿਆ ਹੈ। ਪਹਿਲੇ ਦਿਨ ਵੱਡੀ ਗਿਣਤੀ 'ਚ ਸੈਲਾਨੀਆਂ ਦੀ ਆਮਦ ਕਾਰਨ ਛੱਤ ਪਿੰਡ ਦੀਆਂ ਸੜਕਾਂ ਤੇ ਭਾਰੀ ਟ੍ਰੈਿਫ਼ਕ ਦੀ ਸਮੱਸਿਆ ਵੇਖਣ ਨੂੰ ਮਿਲੀ। ਚਿੜੀਆਘਰ ਦੇ ਨਜ਼ਦੀਕ ਸੜਕ ਤੇ ਸਵੇਰ ਤੋਂ ਹੀ ਵਾਹਨਾਂ ਦਾ ਘੜਮੱਸ ਮਚਿਆ ਰਿਹਾ, ਜਿਸ ਨੂੰ ਜਿੱਥੇ ਥਾਂ ਲੱਭੀ ਉਸਨੇ ਉਥੇ ਹੀ ਆਪਣੀ ਗੱਡੀ ਲਗਾ ਦਿੱਤੀ ਜਿਸ ਕਰਕੇ ਛੱਤ ਪਿੰਡ ਦੀਆਂ ਸੜਕਾਂ 'ਤੇ ਕਈ ਕਿਲੋਮੀਟਰ ਤਕ ਟ੍ਰੈਿਫ਼ਕ ਜਾਮ ਵੇਖਣ ਨੂੰ ਮਿਲਿਆ ਅਤੇ ਚਿੜੀਆਘਰ ਦੇ ਗੇਟ 'ਤੇ ਵੀ ਸੈਲਾਨੀਆਂ ਦੀਆਂ ਲੰਬੀਆਂ-ਲੰਬੀਆਂ ਕਤਾਰਾਂ ਵੇਖਣ ਨੂੰ ਮਿਲੀਆਂ। ਜਾਮ ਦੀ ਸਥਿਤੀ ਇਹ ਸੀ ਕਿ ਕੁੱਝ ਘੰਟਿਆਂ ਲਈ ਚਿੜੀਆਘਰ ਨੂੰ ਆਉਣ ਤੇ ਜਾਣ ਦੇ ਰਸਤੇ ਬੰਦ ਹੋ ਗਏ ਤੇ ਆਵਾਜਾਈ ਪੂਰੀ ਤਰਾਂ੍ਹ ਠੱਪ ਹੋ ਗਏ। ਵਾਹਨ ਚਾਲਕਾਂ ਨੂੰ ਪੰਜ ਮਿੰਟ ਦਾ ਸਫ਼ਰ ਤੈਅ ਕਰਨ ਲਈ ਘੰਟਿਆਂਬੱਧੀ ਪੇ੍ਸ਼ਾਨ ਹੋਣਾ ਪਿਆ। ਟ੍ਰੈਿਫ਼ਕ ਪੁਲਿਸ ਨੇ ਜਾਮ ਨਾਲ ਨਿਪਟਣ ਲਈ ਕੋਈ ਵਿਸ਼ੇਸ਼ ਤਿਆਰੀ ਨਹੀਂ ਕੀਤੀ ਸੀ। ਜਿਸ ਕਰਕੇ ਲੋਕਾਂ ਨੂੰ ਵੀ ਭਾਰੀ ਦਿੱਕਤਾਂ ਦਾ ਸਾਹਮਣਾ ਕਰਨਾ ਪਿਆ। ਇਸ ਹਫ਼ਤੇ ਦੌਰਾਨ ਜਿੱਥੇ ਸੈਲਾਨੀਆਂ ਨੂੰ ਬਿਨਾਂ ਕਿਸੇ ਐਂਟਰੀ ਫ਼ੀਸ ਲਏ ਚਿੜੀਆਘਰ 'ਚ ਰੱਖੇ ਵੱਖ-ਵੱਖ ਕਿਸਮ ਦੇ ਜਾਨਵਰਾਂ ਅਤੇ ਜੀਵ ਜਤੂੰਆਂ ਬਾਰੇ ਜਾਣਕਾਰੀ ਦਿੱਤੀ ਜਾਵੇਗੀ। ਉੱਥੇ ਹੀ ਖੇਤਰ ਵੱਖ-ਵੱਖ ਸਕੂਲਾਂ ਦੇ ਵਿਦਿਆਰਥੀਆਂ ਦੇ ਪੇਟਿੰਗ ਕੁਇਜ਼ ਅਤੇ ਲੇਖ ਮੁਕਾਬਲੇ ਵੀ ਕਰਵਾਏ ਜਾਣਗੇ। ਇਸ ਮੌਕੇ ਅੱਜ ਸਵੇਰੇ 6 ਤੋਂ 8 ਵਜੇ ਤਕ 'ਰਨ ਫ਼ਾਰ ਵਾਇਲਡ' ਦੌੜ ਦਾ ਆਯੋਜਨ ਕੀਤਾ ਗਿਆ ਇਸ ਮਗਰੋਂ ਚਿੜੀਆਘਰ ਦੇ ਮਾਹਿਰ ਜ਼ੂ ਕੀਪਰਾਂ ਨੇ ਸੈਲਾਨੀਆਂ ਨੂੰ ਟਾਈਗਰ ਬਾਰੇ ਜਾਣਕਾਰੀ ਦਿੱਤੀ ਅਤੇ ਸ਼ਾਮ ਨੂੰ ਜੰਗਲੀ ਜੀਵ ਜੰਤੂਆਂ ਬਾਰੇ ਵੈਬਿਨਾਰ ਕਰਵਾਇਆ ਗਿਆ।