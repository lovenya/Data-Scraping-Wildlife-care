ਜੇਐਨਐਨ, ਨਵੀਂ ਦਿੱਲੀ : ਪੈਂਗੋਲਿਨ ਇਕ ਅਜਿਹਾ ਜਾਨਵਰ ਹੈ ਜਿਸ ਦੀ ਦੁਨੀਆ ਵਿਚ ਸਭ ਤੋਂ ਜ਼ਿਆਦਾ ਨਾਜਾਇਜ਼ ਤਸਕਰੀ ਹੁੰਦੀ ਹੈ। ਇਸ ਦੇ ਮਾਸ ਨੂੰ ਜਿਥੇ ਚੀਨ ਅਤੇ ਵੀਅਤਨਾਮ ਸਣੇ ਕੁਝ ਦੂਜੇ ਦੇਸ਼ਾਂ ਵਿਚ ਬੇਹੱਦ ਚਾਅ ਨਾਲ ਖਾਧਾ ਜਾਂਦਾ ਹੈ, ਉਥੇ ਇਸ ਦੀ ਵਰਤੋਂ ਦਵਾਈਆਂ ਬਣਾਉਣ ਲਈ ਵੀ ਕੀਤੀ ਜਾਂਦੀ ਹੈ। ਖਾਸ ਤੌਰ 'ਤੇ ਚੀਨ ਦੀਆਂ ਰਵਾਇਤੀ ਦਵਾਈਆਂ ਦੇ ਨਿਰਮਾਣ ਵਿਚ ਇਸ ਦੀ ਜ਼ਿਆਦਾ ਵਰਤੋਂ ਹੁੰਦੀ ਹੈ। ਬੀਤੇ ਇਕ ਦਹਾਕੇ ਦੌਰਾਨ ਦੱਸ ਲੱਖ ਤੋਂ ਜ਼ਿਆਦਾ ਪੈਂਗੋਲਿਨ ਦੀ ਤਸਕਰੀ ਹੋ ਚੁੱਕੀ ਹੈ। ਇਹੀ ਕਾਰਨ ਹੈ ਇਹ ਦੁਨੀਆ ਦਾ ਸਭ ਤੋਂ ਜ਼ਿਆਦਾ ਸਮਗਲਿੰਗ ਕੀਤਾ ਜਾਣ ਵਾਲਾ ਜਾਨਵਰ ਹੈ। ਇੰਟਰਨੈਸ਼ਨਲ ਯੂਨੀਅਨ ਆਫ ਕੰਜਰਵੇਸ਼ਨ ਆਫ ਨੇਚਰ ਮੁਤਾਬਕ ਦੁਨੀਆ ਭਰ ਦੇ ਜੰਗਲੀ ਜੀਵਾਂ ਦੀ ਨਾਜਾਇਜ਼ ਤਸਕਰੀ ਵਿਚ ਇਕੱਲੇ 20 ਫੀਸਦ ਦਾ ਯੋਗਦਾਨ ਪੇਂਗੋਲਿਨ ਦਾ ਹੀ ਹੈ। ਦੱਸ ਦੇਈਏ ਕਿ ਚੀਨ ਅਤੇ ਵੀਅਤਨਾਮ ਵਿਚ ਇਸ ਦਾ ਮਾਸ ਖਾਣਾ ਅਮੀਰ ਹੋਣ ਦੀ ਨਿਸ਼ਾਨੀ ਮੰਨਿਆ ਜਾਂਦਾ ਹੈ। ਕੋਰੋਨਾ ਦਾ ਕਾਰਨ ਪੈਂਗੋਲਿਨ? ਜੀ ਹਾਂ, ਜਿਥੋਂ ਤਕ ਚੀਨ ਦੀ ਗੱਲ ਹੈ ਤਾਂ ਉਥੇ ਕਈ ਜਾਨਵਰਾਂ ਦਾ ਮਾਸ ਬਾਜ਼ਾਰ ਵਿਚ ਆਮ ਵਿਕਦਾ ਹੈ। ਕੋਰੋਨਾ ਦੀ ਮਾਰ ਝੱਲ ਰਹੇ ਚੀਨ ਨੂੰ ਲੈ ਕੇ ਬੀਤੇ ਦਿਨੀਂ ਇਕ ਖ਼ਬਰ ਆਈ ਸੀ ਕਿ ਇਸ ਵਾਇਰਸ ਦੇ ਤੇਜ਼ੀ ਨਾਲ ਫੈਲਣ ਪਿਛੇ ਚਮਗਾਦੜ ਹਨ। ਚਮਗਾਦੜਾਂ ਦਾ ਮਾਸ ਵੀ ਇਥੇ ਆਮ ਹੀ ਖਾਧਾ ਜਾਂਦਾ ਹੈ। ਇਸ ਤੋਂ ਇਲਾਵਾ ਇਸ ਦਾ ਸੂਪ ਪੀਣ ਵਾਲੀ ਇਕ ਮਹਿਲਾ ਬਲਾਗਰ ਦੀ ਇਕ ਵੀਡੀਓ ਬੀਤੇ ਦਿਨੀਂ ਕਾਫੀ ਵਾਇਰਲ ਹੋਈ ਸੀ। ਹਾਲਾਂਕਿ ਇਹ ਵੀਡੀਓ ਚੀਨ ਵਿਚ ਨਹੀਂ ਫਿਲਮਾਈ ਗਈ ਪਰ ਹੁਣ ਇਕ ਨਵਾਂ ਤੱਥ ਸਾਹਮਣੇ ਆ ਰਿਹਾ ਹੈ। ਇਸ ਵਿਚ ਕਿਹਾ ਜਾ ਰਿਹਾ ਹੈ ਕਿ ਇਸ ਵਾਇਰਸ ਨੂੰ ਫੈਲਣ ਪਿਛੇ ਪੈਂਗੋਲਿਨ ਦੇ ਮਾਸ ਦਾ ਸੇਵਨ ਕਰਨਾ ਹੈ। ਬੇਹੱਦ ਸ਼ਾਂਤ ਅਤੇ ਸ਼ਰਮੀਲਾ ਜਾਨਵਰ ਹੈ ਪੈਂਗੋਲਿਨ ਸਭ ਤੋਂ ਵੱਡੀ ਹੈਰਾਨੀ ਦੀ ਗੱਲ ਇਹ ਵੀ ਹੈ ਕਿ ਇਸ ਜਾਨਵਰ ਨੇ ਕਦੇ ਕਿਸੇ ਨੂੰ ਕੋਈ ਨੁਕਸਾਨ ਨਹੀਂ ਪਹੁੰਚਾਇਆ। ਇਹ ਜਾਨਵਰ ਬੇਹੱਦ ਸ਼ਰਮੀਲਾ ਹੁੰਦਾ ਹੈ ਅਤੇ ਇਨਸਾਨ ਦੀ ਨਜ਼ਰ ਵਿਚ ਆਉਣ ਤੋਂ ਪਹਿਲਾਂ ਹੀ ਭੱਜ ਜਾਂਦਾ ਹੈ। ਪੈਂਗੋਲਿਨ ਆਪਣਾ ਆਸ਼ਿਆਨਾ ਜ਼ਿਆਦਾਤਰ ਜ਼ਮੀਨ ਹੇਠਾਂ ਬਿੱਲ ਬਣਾ ਕੇ ਜਾਂ ਫਿਰ ਸੁੱਕੇ ਅਤੇ ਖੋਖਲੇ ਹੋ ਚੁੱਕੇ ਦਰੱਖ਼ਤਾਂ 'ਤੇ ਬਣਾਉਂਦਾ ਹੈ ਪਰ ਪੈਸਿਆਂ ਦੇ ਲਾਲਚ ਵਿਚ ਤਸਕਰ ਇਸ ਦੀ ਜਾਨ ਨੂੰ ਨਹੀਂ ਬਖ਼ਸ਼ਦੇ। ਇਥੇ ਹੁੰਦਾ ਹੈ ਜ਼ਿਆਦਾ ਇਸ ਦਾ ਵਪਾਰ ਪੈਂਗੋਲਿਨ ਦਾ ਨਾਜਾਇਜ਼ ਵਪਾਰ ਜ਼ਿਆਦਾਤਰ ਏਸ਼ੀਆ ਵਿਚ ਹੀ ਹੁੰਦਾ ਹੈ। ਇਸ ਤੋਂ ਇਲਾਵਾ ਅਫਰੀਕਾ ਵਿਚ ਵੀ ਇਸ ਦਾ ਵਪਾਰ ਹੁੰਦਾ ਹੈ। ਪੈਂਗੇਲਿਨ ਦੀ ਖੱਲ ਤੋਂ ਲੈ ਕੇ ਮਾਸ ਤਕ ਦੀ ਕੀਮਤ ਹਜ਼ਾਰਾਂ ਰੁਪਏ ਵਿਚ ਹੁੰਦੀ ਹੈ। ਅੰਤਰਰਾਸ਼ਟਰੀ ਬਾਜ਼ਾਰ ਵਿਚ ਇਸ ਦੀ ਖੱਲ ਦੀ ਕੀਮਤ 24 ਹਜ਼ਾਰ ਰੁਪਏ ਕਿੱਲੋ ਤਕ ਹੁੰਦੀ ਹੈ। ਇਹ ਕੇਰੋਟਿਨ ਦੀ ਬਣੀ ਹੁੰਦੀ ਹੈ। ਇਹ ਖੱਲ ਦੂਜੇ ਜਾਨਵਰਾਂ ਤੋਂ ਬਚਾਅ ਵਿਚ ਉਸ ਦੀ ਰੱਖਿਆ ਕਰਦੀ ਹੈ। ਪੈਂਗੋਲਿਨ ਅਜਿਹੀ ਸ਼ਕਲ ਵਾਲਾ ਇਕੱਲਾ ਦੁੱਧਾਧਾਰੀ ਜਾਨਵਰ ਹੈ। ਇਸ ਨੂੰ ਭਾਰਤ ਵਿਚ ਸੱਲੂ ਸੱਪ ਵੀ ਕਿਹਾ ਜਾਂਦਾ ਹੈ। ਪੈਂਗੋਲਿਨ ਨਾਂ ਮਲਯ ਸ਼ਬਦ ਪੇਂਗੁਲਿੰਗ ਤੋਂ ਆਇਆ ਹੈ, ਜਿਸ ਦਾ ਅਰਥ ਹੈ ਜੋ ਰੋਲ ਕਰਦਾ ਹੈ। ਕਿੰਗ ਜਾਰਜ ਨੂੰ ਭੇਂਟ ਕੀਤਾ ਸੀ ਪੈਂਗੋਲਿਨ ਦੀ ਖੱਲ ਦਾ ਕੋਰਟ ਜਿਥੋਂ ਤਕ ਪੈਂਗੋਲਿਨ ਦੇ ਨਾਜਾਇਜ਼ ਵਪਾਰ ਦੀ ਗੱਲ ਹੈ ਤਾਂ ਇਹ ਕਾਫੀ ਪੁਰਾਣਾ ਹੈ। 1820 ਵਿਚ ਬੰਗਾਲ ਦੇ ਈਸਟ ਇੰਡੀਆ ਕੰਪਨੀ ਦੇ ਗਵਰਨਰ ਨੇ ਪੈਂਗੋਲਿਨ ਦੀ ਖੱਲ ਦਾ ਬਣਿਆ ਕੋਟ ਬ੍ਰਿਟੇਨ ਦੇ ਤਤਕਾਲੀ ਕਿੰਗ ਜਾਰਜ ਤੀਜੇ ਨੂੰ ਭੇਂਟ ਕੀਤਾ ਸੀ। ਇਹ ਕੋਟ ਅੱਜ ਵੀ ਲੀਡਜ਼ ਦੇ ਰਾਇਲ ਆਰਮੀਜ਼ ਵਿਚ ਸੰਭਾਲ ਕੇ ਰੱਖਿਆ ਗਿਆ ਹੈ। ਕੀੜੀਆਂ ਖਾ ਕੇ ਕਰਦਾ ਹੈ ਗੁਜ਼ਾਰਾ ਗੌਰਤਲਬ ਹੈ ਕਿ ਪੈਂਗੋਲਿਨ ਦਾ ਜੀਵਨ ਕੀੜੀਆਂ ਖਾ ਕੇ ਗੁਜ਼ਰਦਾ ਹੈ। ਇਹ ਧਰਤੀ 'ਤੇ ਦੁੱਧਾਧਾਰੀ ਅਤੇ ਸੱਪ ਛਿਪਕਲੀ ਵਰਗੇ ਜਾਨਵਰਾਂ ਦੇ ਵਿਚ ਦਾ ਹੈ। ਇਹ ਏਸ਼ੀਆ ਅਤੇ ਅਫਰੀਕਾ ਦੇ ਕਈ ਦੇਸ਼ਾਂ ਵਿਚ ਪਾਏ ਜਾਂਦੇ ਹਨ। ਇਸ ਦੀ ਖੱਲ ਉਪਰ ਬਲੇਡਨੁਮਾ ਪਲੇਟਾਂ ਦੀ ਇਕ ਪਰਤ ਹੁੰਦੀ ਹੈ। ਇਹ ਏਨੀ ਮਜਬੂਤ ਹੁੰਦੀ ਹੈ ਕਿ ਇਸ 'ਤੇ ਸ਼ੇਰ ਦਾ ਵੀ ਅਸਰ ਨਹੀਂ ਹੁੰਦਾ। ਮੰਡਰਾਅ ਰਿਹਾ ਹੈ ਲੋਪ ਹੋਣ ਦਾ ਖ਼ਤਰਾ ਤਕਸਰੀ ਹੋਣ ਕਾਰਨ ਪੈਂਗੋਲਿਨ 'ਤੇ ਹੁਣ ਲੋਪ ਹੋਣ ਦਾ ਖ਼ਤਰਾ ਮੰਡਰਾਅ ਰਿਹਾ ਹੈ। ਇਸ ਦਾ ਕਾਰਨ ਇਹ ਵੀ ਹੈ ਕਿ ਕੁਝ ਦੇਸ਼ਾਂ ਵਿਚ ਇਸ ਨੂੰ ਲੈ ਕੇ ਨਿਯਮ ਵੱਖਰੇ ਅਤੇ ਬੇਹੱਦ ਲਚਕੀਲੇ ਹਨ। ਅੰਕੜੇ ਦੱਸਦੇ ਹਨ ਕਿ 2010 ਤੋਂ 2015 ਤਕ ਪੈਂਗੋਲਿਨ ਦੀ ਤਸਕਰੀ ਦੇ ਕਰੀਬ 89 ਮਾਮਲੇ ਸਾਹਮਣੇ ਆਏ ਸਨ ਪਰ ਇਨ੍ਹਾਂ ਵਿਚੋਂ ਜ਼ਿਆਦਾਤਰ 'ਤੇ ਕੋਈ ਕਾਰਵਾਈ ਨਹੀਂ ਹੋਈ। ਜਿਨ੍ਹਾਂ 'ਤੇ ਕਾਰਵਾਈ ਹੋਈ ਵੀ ਉਨ੍ਹਾਂ ਨੂੰ ਮਾਮੂਲੀ ਜੁਰਮਾਨਾ ਕਰਕੇ ਛੱਡ ਦਿੱਤਾ ਗਿਆ।