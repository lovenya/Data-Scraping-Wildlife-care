ਗੁਰਜੀਤ ਸਿੰਘ ਖਾਲਸਾ, ਰਾੜਾ ਸਾਹਿਬ : ਗੁਰਦੁਆਰਾ ਤਪੋਬਣ ਢੱਕੀ ਸਾਹਿਬ ਮਕਸੂਦੜਾ ਵਿਖੇ ਸੰਤ ਬਾਬਾ ਦਰਸ਼ਨ ਸਿੰਘ ਖ਼ਾਲਸਾ ਵੱਲੋਂ 26ਵਾਂ ਜੰਗਲੀ ਜੀਵ ਸੁਰੱਖਿਆ ਦਿਵਸ ਮਨਾਇਆ ਗਿਆ। ਇਸ ਦੌਰਾਨ ਤਪੋਬਣ ਵਿਖੇ ਖੁੱਲ੍ਹੇਆਮ ਵਿਚਰ ਰਹੇ ਵੱਖ-ਵੱਖ ਕਿਸਮਾਂ ਦੇ ਪੰਛੀਆਂ ਜਾਨਵਰਾਂ ਨੂੰ ਮਹਾਪੁਰਖਾਂ ਵੱਲੋਂ ਦਾਣਾ ਪਾਣੀ ਪਾਇਆ ਗਿਆ ਤੇ ਫਲ ਖੁਆਏ ਗਏ। ਮਹਾਪੁਰਖਾਂ ਨੇ ਜੰਗਲੀ ਜੀਵਾਂ ਬਾਰੇ ਬੋਲਦਿਆਂ ਕਿਹਾ ਕਿ ਇਸ ਧਰਤੀ 'ਤੇ ਇਕੱਲੇ ਮਨੁੱਖ ਨੂੰ ਹੀ ਰਹਿਣ ਦਾ ਹੱਕ ਨਹੀਂ ਸਗੋਂ ਪਰਮਾਤਮਾ ਦੇ ਬਣਾਏ ਹੋਏ ਹਰ ਜੀਵ ਜੰਤੂ ਪਸ਼ੂ ਪੰਛੀਆਂ ਜਾਨਵਰਾਂ ਨੂੰ ਵੀ ਰਹਿਣ ਦਾ ਅਧਿਕਾਰ ਹੈ। ਉਨ੍ਹਾਂ ਕਿਹਾ ਕਿਸੇ ਨੂੰ ਕੋਈ ਅਧਿਕਾਰ ਨਹੀਂ ਕਿ ਆਪਣੀ ਜੀਭ ਦੇ ਸੁਆਦ ਵਾਸਤੇ ਇਨ੍ਹਾਂ ਬੇਜੁਬਾਨਿਆਂ ਨੂੰ ਮਾਰ ਕੇ ਖਾਇਆ ਜਾਵੇ। ਮਹਾਪੁਰਖਾਂ ਨੇ ਕਿਹਾ ਜੇ ਅਸੀਂ ਮਨੁੱਖਤਾ ਨਾਲ ਪਿਆਰ ਤੇ ਪਰਮਾਤਮਾ ਦੇ ਬਣਾਏ ਹੋਏ ਸਮਸਤ ਜੀਵਾਂ ਨਾਲ ਪਿਆਰ ਤੇ ਦਇਆ ਕਰਾਂਗੇ ਤਾਂ ਪਰਮਾਤਮਾ ਵੀ ਸਾਡੇ ਨਾਲ ਪਿਆਰ ਤੇ ਸਾਡੇ ਤੇ ਦਇਆ ਕਰੇਗਾ। ਉਨ੍ਹਾਂ ਕਿਹਾ ਇਨਸਾਨ ਦੀਆਂ ਅਣਗਹਿਲੀਆਂ ਕਰਕੇ ਅਨੇਕਾਂ ਜੀਵਾਂ ਦੀਆਂ ਪ੍ਰਜਾਤੀਆਂ ਖਤਮ ਹੋ ਗਈਆਂ ਹਨ ਜਿਨ੍ਹਾਂ ਨੂੰ ਅਸੀਂ ਵਾਪਸ ਨਹੀਂ ਲਿਆ ਸਕਦੇ ਪਰ ਜੋ ਪ੍ਰਜਾਤੀਆਂ ਬਚੀਆਂ ਹਨ ਉਨ੍ਹਾਂ ਨੂੰ ਸੰਭਾਲਣ ਦੇ ਯਤਨ ਹੋਣੇ ਚਾਹੀਦੇ ਹਨ। ਉਨ੍ਹਾਂ ਕਿਹਾ ਜੰਗਲੀ ਜੀਵਾਂ ਦੇ ਹੱਕ 'ਚ ਬੋਲਣਾ ਤੇ ਲਿਖਣਾ ਬੜਾ ਮਹਾਨ ਪੁੰਨ ਹੈ। ਮਹਾਪੁਰਖਾਂ ਨੇ ਕਿਹਾ ਇਨਸਾਨ ਆਪਣੇ ਹੱਕਾਂ ਲਈ ਜਾਗਰੂਕ ਹੈ ਪਰ ਇਨ੍ਹਾਂ ਬੇਜੁਬਾਨਿਆਂ ਦੇ ਅਧਿਕਾਰ ਲਈ ਵੀ ਸਮਾਜ ਤੇ ਦੇਸ਼ ਨੂੰ ਅਵਾਜ਼ ਬੁਲੰਦ ਕਰਨੀ ਚਾਹੀਦੀ ਹੈ। ਉਨ੍ਹਾਂ ਕਿਹਾ ਸਾਡਾ ਜੰਗਲੀ ਜੀਵ ਸੁਰੱਖਿਆ ਦਿਵਸ ਮਨਾਉਣ ਦਾ ਉਦੇਸ਼ ਧਰਤੀ ਤੇ ਮਹਾਸਾਗਰ 'ਤੇ ਮੌਜੂਦ ਅਣਗਿਣਤ ਪ੍ਰਜਾਤੀਆਂ ਦੀ ਰੱਖਿਆ ਕਰਨਾ ਹੈ। ਜਿਕਰਯੋਗ ਹੈ ਕਿ ਤਪੋਬਣ ਦੇ ਖੁੱਲ੍ਹੇ ਵਾਤਾਵਰਨ 'ਚ ਵੱਖ-ਵੱਖ ਕਿਸਮਾਂ ਦੇ ਸੈਂਕੜੇ ਹਜ਼ਾਰਾਂ ਪੰਛੀਆਂ ਜਾਨਵਰਾਂ ਨੂੰ ਦਾਣਾ ਪਾਣੀ ਪਾਉਣ ਤੇ ਉਨ੍ਹਾਂ ਦੀ ਦੇਖਭਾਲ ਦੀ ਜਿੰਮੇਵਾਰੀ ਸੰਤ ਬਾਬਾ ਦਰਸ਼ਨ ਸਿੰਘ ਖੁਦ ਨਿਭਾਅ ਕੇ ਇਕ ਮਿਸਾਲ ਪੇਸ਼ ਕਰ ਰਹੇ ਹਨ।