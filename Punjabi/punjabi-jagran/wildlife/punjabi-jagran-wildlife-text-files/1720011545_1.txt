ਜਾਗਰਣ ਬਿਊਰੋ, ਨਵੀਂ ਦਿੱਲੀ : ਨਾਮੀਬੀਆ ਤੋਂ ਲਿਆਂਦੇ ਗਏ ਚੀਤਿਆਂ ਨੂੰ ਦੇਖਣ ਲਈ ਲੋਕਾਂ ’ਚ ਭਾਰੀ ਉਤਸ਼ਾਹ ਹੈ। ਇਸ ਦਾ ਅੰਦਾਜ਼ਾ ਇਸੇ ਤੋਂ ਲਗਾਇਆ ਜਾ ਸਕਦਾ ਹੈ ਕਿ ਪੀਐੱਮ ਨਰਿੰਦਰ ਮੋਦੀ ਦੀ ਪਹਿਲ ’ਤੇ ਮੰਗਲਵਾਰ ਨੂੰ ਜਿਵੇੇਂ ਹੀ ਚੀਤਿਆਂ ਦੇ ਨਾਂ ਸੁਝਾਉਣ ਲਈ ਮੁਕਾਬਲਾ ਸ਼ੁਰੂ ਹੋਇਆ, ਕੁਝ ਹੀ ਘੰਟਿਆਂ ’ਚ ਸੈਂਕਡ਼ੇ ਲੋਕਾਂ ਨੇ ਆਪਣੇ ਸੁਝਾਅ ਦੇ ਦਿੱਤੇ। ਲੋਕਾਂ ਵੱਲੋਂ ਸੁਝਾਏ ਗਏ ਜ਼ਿਆਦਾਤਰ ਨਾਂ ਕਾਫ਼ੀ ਦਿਲਚਸਪ ਹਨ। ਇਨ੍ਹਾਂ ’ਚ ਨਰ ਚੀਤਿਆਂ ਦੇ ਨਾਂ ਲਾਲ, ਬਾਲ ਤੇ ਪਾਲ (ਆਜ਼ਾਦੀ ਨਾਲ ਜੁਡ਼ੇ ਲਾਲਾ ਲਾਜਪਤ ਰਾਏ, ਬਾਲ ਗੰਗਾਧਰ ਤਿਲਕ ਤੇ ਬਿਪਿਨ ਚੰਦਰ ਪਾਲ) ਰੱਖਣ ਦੇ ਸੁਝਾਅ ਦਿੱਤੇ ਗਏ ਹਨ। ਇਸ ਤੋਂ ਇਲਾਵਾ ਕਈ ਲੋਕਾਂ ਨੇ ਮਿਲਖਾ (ਦੌਡ਼ਾਕ ਮਿਲਖਾ ਸਿੰਘ), ਚੇਤਕ (ਮਹਾਰਾਣਾ ਪ੍ਰਤਾਪ ਦੇ ਘੋਡ਼ੇ ਦਾ ਨਾਂ) ਤੇ ਵਾਯੂ ਨਾਂ ਵੀ ਚੀਤਿਆਂ ਲਈ ਸੁਝਾਏ ਹਨ। ਕੁਝ ਲੋਕਾਂ ਨੇ ਸ਼ਹੀਦ ਭਗਤ ਸਿੰਘ ਤੇ ਸੁਖਦੇਵ ਦੇ ਨਾਂ ’ਤੇ ਇਨ੍ਹਾਂ ਦੇ ਨਾਂ ਰੱਖਣ ਦਾ ਸੁਝਾਅ ਦਿੱਤਾ ਹੈ। ਮਾਦਾ ਚੀਤਿਆਂ ਦਾ ਨਾਂ ਗਾਰਗੀ ਤੇ ਮੈਤਰੇਈ ਵਰਗੀਆਂ ਸਖ਼ਸੀਅਤਾਂ ’ਤੇ ਰੱਖਣ ਦੀ ਸਲਾਹ ਦਿੱਤੀ ਗਈ ਹੈ। ਜਿਨ੍ਹਾਂ ਦੇ ਸੁਝਾਏ ਨਾਂ ਦੀ ਚੋਣ ਹੋਵੇਗੀ ਉਨ੍ਹਾਂ ਨੂੰ ਚੀਤੇ ਦੇਖਣ ਦਾ ਪਹਿਲਾ ਮੌਕਾ ਮਿਲ ਸਕਦਾ ਹੈ। ਜੰਗਲਾਤ ਮੰਤਰਾਲੇ ਨੇ ਸ਼ੁਰੂ ਕੀਤਾ ਮੁਕਾਬਲਾ ਚੀਤਿਆਂ ਸਮੇਤ ਇਸ ਪੂਰੇ ਪ੍ਰਾਜੈਕਟ ਦੇ ਨਾਮਕਰਨ ਦਾ ਐਲਾਨ ਪੀਐੱਮ ਮੋਦੀ ਨੇ ਐਤਵਾਰ ਨੂੰ ਆਪਣੇ ਮਸ਼ਹੂਰ ਪ੍ਰੋਗਰਾਮ ਮਨ ਕੀ ਬਾਤ ’ਚ ਕੀਤਾ ਸੀ। ਲੋਕਾਂ ਤੋਂ ਇਸ ਲਈ ਸੁਝਾਅ ਮੰਗੇ ਸਨ। ਕਿਹਾ ਸੀ ਕਿ ਜਿਨ੍ਹਾਂ ਦੇ ਨਾਂ ਚੁਣੇ ਜਾਣਗੇ, ਉਨ੍ਹਾਂ ਨੂੰ ਸਭ ਤੋਂ ਪਹਿਲਾਂ ਚੀਤੇ ਦੇਖਣ ਦਾ ਮੌਕਾ ਮਿਲ ਸਕਦਾ ਹੈ। ਪੀਐੱਮ ਦੀ ਪਹਿਲ ਤੋਂ ਬਾਅਦ ਜੰਗਲਾਤ ਤੇ ਵਾਤਾਵਰਨ ਮੰਤਰਾਲੇ ਨੇ ਮੰਗਲਵਾਰ ਨੂੰ ਸਾਰੇ ਅੱਠ ਚੀਤਿਆਂ ਤੇ ਇਸ ਨਾਲ ਜੁਡ਼ੇ ਪੂਰੇ ਪ੍ਰਾਜੈਕਟ ਦੇ ਨਾਮਕਰਨ ਬਾਰੇ ਮੁਕਾਬਲਾ ਸ਼ੁਰੂ ਕੀਤਾ। ਜੰਗਲੀ ਜੀਵਾਂ ਨਾਲ ਕੀਤੇ ਜਾਣ ਵਾਲੇ ਵਿਹਾਰ ਬਾਰੇ ਵੀ ਸੁਝਾਅ ਮੰਗੇ ਹਨ। ਇਹ ਚੀਤੇ ਮੱਧ ਪ੍ਰਦੇਸ਼ ਦੇ ਕੂਨੋ ਪਾਲਪੁਰ ਨੈਸ਼ਨਲ ਪਾਰਕ ’ਚ ਰੱਖੇ ਗਏ ਹਨ। ਮੋਦੀ ਨੇ ਚੀਤੇ ਜੰਗਲ ’ਚ ਛੱਡੇ ਸਨ ਤੇ ਉਨ੍ਹਾਂ ਦੀਆਂ ਤਸਵੀਰਾਂ ਵੀ ਲਈਆਂ ਸਨ। ਮਾਈਗੋਵ ਡਾਟ ਇਨ ’ਤੇ ਦੇ ਸਕਦੇ ਹੋ ਸੁਝਾਅ ਚੀਤਿਆਂ ਦੇ ਨਾਮਕਰਨ ਬਾਰੇ ਫਿਲਹਾਲ ਇਹ ਮੁਕਾਬਲਾ ਮਾਈਗੋਵ ਡਾਟ ਇਨ ’ਤੇ ਸ਼ੁਰੂ ਕੀਤਾ ਗਿਆ ਹੈ। ਜਿਸ ’ਚ ਤਿੰਨ ਨੁਕਤਿਆਂ ’ਤੇ ਵੱਖ-ਵੱਖ ਸੁਝਾਅ ਦੇਣ ਲਈ ਕਿਹਾ ਗਿਆ ਹੈ। ਇਸ ਤਹਿਤ ਕੋਈ ਵੀ ਵਿਅਕਤੀ 26 ਅਕਤੂਬਰ ਤੱਕ ਆਪਣੇ ਸੁਝਾਅ ਦੇ ਸਕਦਾ ਹੈ। ਪੰਜ ਸਾਲ ’ਚ 30-35 ਚੀਤੇ ਲਿਆਉਣ ਦੀ ਯੋਜਨਾ ਕਰੀਬ ਸੱਤ ਦਹਾਕੇ ਪਹਿਲਾਂ ਦੇਸ਼ ਤੋਂ ਪੂਰੀ ਤਰ੍ਹਾਂ ਗਾਇਬ ਹੋ ਚੁੱਕੇ ਚੀਤਿਆਂ ਨੂੰ ਫਿਰ ਤੋਂ ਵਸਾਉਣ ਦੀ ਇਹ ਅਹਿਮ ਪਹਿਲ ਹੈ। ਇਸ ਪ੍ਰਾਜੈਕਟ ਤਹਿਤ ਪੰਜ ਸਾਲ ’ਚ ਕਰੀਬ 30-35 ਚੀਤੇ ਲਿਆਉਣ ਦੀ ਯੋਜਨਾ ਹੈ। ਨਾਮੀਬੀਆ ਤੋਂ ਹੁਣ ਅੱਠ ਚੀਤੇ ਲਿਆਂਦੇ ਗਏ ਹਨ। ਛੇਤੀ ਹੀ ਦੱਖਣੀ ਅਫਰੀਕਾ ਤੋਂ ਚੀਤੇ ਲਿਆਉਣ ਦੀ ਤਿਆਰੀ ਹੈ। ਦੱਖਣੀ ਅਫਰੀਕਾ ਨਾਲ ਇਸ ਬਾਰੇ ਗੱਲਬਾਤ ਚੱਲ ਰਹੀ ਹੈ।